---
title: "About"
date: 2022-06-28T09:08:18+02:00
draft: false
categories: ["pagine"]
---

Benvenuto! Questo sito cerca di contribuire a chiarire tutti gli aspetti tipicamente fraintesi relativi a salute, qualità di vita, invecchiamento, giovinezza, ringiovanimento, eterna giovinezza, estensione della vita, "immortalità", senso della vita, felicità, coscienza, diversità, evoluzione, inquadrandoli nel contesto biologico, evoluzionistico, psicologico ed etico, cercando di fare una riflessione filosofico-scientifica sistemica basata sulla logica, e non sulla retorica (che qui si cerca di evitare come la morte).

Di questi temi ne parla molto, ma se ne parla quasi sempre male, usando la facile retorica e la superficialità, anche perché abbiamo un'eredità di millenni in cui la biologia molecolare e la neurobiologia non esistevano, la teoria dell'evoluzione nemmeno, quindi si è dovuti ricorrere a vari miti, religioni, ecc..

Il punto centrale di tutto è la *qualità della vita*, lo stare bene, che fondamentalmente si basa sulla salute e sulla prospettiva di felicità. L'**etica** è il punto di partenza e di arrivo di questo sito, nonché il filo conduttore, e gli strumenti principali sono la logica e la biologia.

Ho vissuto più di tre decenni serenamente e attivamente, in modo spensierato, non capendo come fosse possibile che molta gente fosse disperata o depressa, date le infinite cose da fare, possibilità e prospettive.

Poi, improvvisamente, da alcuni segnali che prima non si erano mai presentati e/o non avevo mai colto, mi sono reso conto che iniziavo a perdere ciò che era sempre stata la base della mia gioia di vivere, ovvero la *giovinezza*. Il mio presente non si rigenerava più completamente, come era successo per ben tre decenni e oltre, ma si iniziava a diventare meno sani, meno interessanti, e ad essere spinti fuori dal sistema, da vari punti di vista, sentimentale, lavorativo, ecc. Le occasioni iniziavano a ridursi, e a non tornare. C'era sempre meno tempo e sempre meno di qualità, e questo era destinato a peggiorare, fino alla morte. Mentre io desideravo vivere e stare bene. Esattamente l'opposto.

Iniziavo a vedere il deterioramento nei miei genitori. Non si andava verso il miglioramento o il mantenimento, come finora era avvenuto, eventualmente tra alti e bassi, ma verso il peggioramento fisico, quindi anche di salute... che però è la cosa più importante!
Sia la giovinezza e la salute erano la base inconscia su cui tutta la mia vita si stava muovendo, permettendo felicità, serenità, sogni, ed entusiasmo per il futuro.

È stato uno shock indescrivibile, sono crollati tutti i miei sogni e le prospettive di felicità in un istante. C'era un prima e c'era un dopo, abissalmente diversi.
Perché per più di tre decenni sono stato sereno, e improvvisamente il contesto "normale" mi portava improvvisamente a soffrire, nonostante ciò che mi definiva, come idee e interessi non fosse cambiato?

Da quel momento è iniziata una riflessione sistemica profonda sul concetto di felicità, sofferenza e problema, aiutata dal fatto che avevo alle spalle una laurea magistrale in biologia molecolare, un po' più rigorosa della media per via del percorso interdisciplinare supportato da basi di matematica, intelligenza artificiale e informatica. Oltre a questo, nel mio percorso c'era una discreta quota di neuroscienze e biologia del comportamento, quindi ero facilitato nel comprendere il comportamento animale e umano nella sua diversità.

Il pensiero di default (per via dei vari bias di normalità) è stato quello di pensare di essere io quello sbagliato. Ma, oltre che a parlare con psicologi e guardare la definizione di gerascofobia, sono andato a informarmi sull'invecchiamento biologico. Per esempio, è davvero inevitabile? Cosa si sa? Per fortuna ho trovato un sito in italiano fatto molto bene che si chiama [Rejuvenaction](https://rejuvenactionitalia.wordpress.com/), che mi ha aggiornato immediatamente sul problema e dato speranze. Adesso c'è la versione sintetizzata in inglese [qui](https://tmnthngs.wordpress.com/2020/06/13/the-rj-files/) (il mio sito nasce anche per questo motivo).

Il passo successivo è stato andato approfondire i fondamenti biologici ed evoluzionistici dell'invecchiamento. Poi quelli etici. E lì le più grandi sorprese, devo ammettere, perché purtroppo è un tema molto trascurato.

Lo shock ulteriore è stato osservare la relativa indifferenza di molte persone nei confronti dell'invecchiamento, come se non fosse un problema così rilevante, come se la propria salute fosse un optional. "La morte dà senso alla vita". Eh? Semmai il benessere e la felicità lo danno, non certo ciò che li disintegra. E ho scoperto quella che viene chiamata [trance pro-invecchiamento](/rjevolution/pages/pro-aging-trance), con tutte le sue fallacie logiche e autocontraddizioni.

Infine, l'ulteriore amarezza è stata rendersi conto che le persone, mediamente, non sono in grado di ragionare considerando più concetti e variabili contemporaneamente, ma si basano tendenzialmente su frasi fatte e retorica, e si contraddicono, non spingendo a fondo i ragionamenti. Si rimane molto in superficie, senza sviluppare le implicazioni. Si ragiona in modo parziale e non sul lungo termine, ma su prospettive effimere. Si confonde ciò che è con ciò che dovrebbe essere, ciò che è normale con ciò che è giusto, sano, buono.
Inoltre, mediamente, la biologia, l'evoluzione e le emozioni sono oggetti sconosciuti, tipo UFO. Non ci si ascolta nemmeno, non si capisce cosa ci fa stare bene o cosa ci fa stare male, alcuni non distinguono il piacere dal dovere, inquinati dal giudizio e da tante altre cose.

Facendo un'analisi epurata dalla retorica, si arriva piuttosto presto a concludere che tutto ciò che distrugge la salute in modo irrimediabile (noi e/o persone a noi care) causa sofferenza e infelicità, e dunque impedisce la felicità. In letteratura è pieno di studi che mostrano come malattie e morte siano associati a traumi e infelicità. Come se ci fosse bisogno degli studi, peraltro. Ma anche tutto ciò che causa perdita di capacità di provare piacere. Quindi salute e piacere sono alla base del benessere.

E pertanto tutto ciò che distrugge salute, vita e piacere è un problema. La felicità è definita come ciò che è desiderato, pertanto non possono esistere scopi diversi da essa che non siano auto-contraddittori, cioè privi di senso. Uno dei problemi è che si fa confusione con i significati delle parole.

Tendenzialmente si sa (per fortuna) che la salute è la cosa più importante, insieme alla libertà, ma quello che manca, diciamo nel "mainstream", è la comprensione della relazione (inversa) tra invecchiamento e salute.

Ho appena visto una trasmissione in cui si parlava della bellezza dopo i 50 anni.
Qualcuno diceva che non aveva paura di invecchiare (già, bisogna farsi "belli" agli occhi del pubblico mostrando di essere impavidi). Evidentemente non sa cosa sia l'invecchiamento, perché se uno non ha paura della propria né altrui disintegrazione, con tutto ciò che a questo si collega, di cosa dovrebbe avere paura? La morte rimane la paura più grande dell'uomo, ma c'è anche quella di invecchiare, ancora poco studiata, essendo sommersi di retorica. E le paure hanno eccome un senso.

Qualcun altro ha detto: "A me quello che fa paura del passare del tempo non è tanto il decadimento fisico, quanto magari quello legato alla salute". E qui se non altro già si tocca un tasto molto importante e condiviso.

OK, peccato che le due parti siano inscindibili: se c'è un decadimento biologico, questo si manifesta sia a livello estetico, sia a livello di salute.
L'invecchiamento è l'accumulo di danni strutturali (a livello molecolare e cellulare, e quindi anche a livelli superiori) ed è alla base sia del decadimento estetico che della perdita di salute, e si manifesta sia esteriormente -- e allora si parla di "estetica" -- che "interiormente" -- e allora si tende a parlare di "salute". Ma sempre di cellule e di funzionalità si parla. Anche la pelle ha una funzione fisiologica protettiva, quindi anche il decadimento della pelle e dei muscoli (che porta a peggioramenti estetici) è perdita di salute. E anche il cervello è fatto di neuroni che sono cellule, quindi c'è anche il decadimento mentale, che è sia cognitivo che emozionale. Anche se di norma appare più lento di quello fisico (essendo il cervello un organo molto particolare), c'è anche quello.
Manca proprio, in generale, la comprensione dei collegamenti biologici tra struttura e funzione, che sono onnipresenti in biologia, essendone uno dei concetti chiave.

Comunque, molto spesso, l'invecchiamento tende ad essere visto solo come una perdita di bellezza, come se non avesse alcun impatto diretto sulla salute.

Se si vede una novantenne (cosa super-eccezionale) che in qualche modo riesce a correre (o fare qualche altra cosa eccezionale per l'età) se ne conclude: "Vedete? L'età è solo un numero". Come se il suo correre fosse indistinguibile dal correre di un ventenne, e dimenticando completamente l'eccezionalità della cosa (elevare l'eccezione a regola, bias di selezione).

Questa cosa naturalmente è completamente errata, come mostrato chiaramente dalla biogerontologia o geroscienza. Al punto che alcuni studi definiscono l'invecchiamento come tutto ciò che causa perdita di benessere, cioè salute e/o sopravvivenza, o addirittura come malattia.[1,2]
Ma anche se fosse solo una perdita di bellezza, la prima cosa da investigare e capire, bene, sarebbe il *perché* c'è un peggioramento invece che un miglioramento o un mantenimento, e se può essere evitato.
E invece si assiste a tutta la retorica del tipo "ci ho messo tanto a farmi venire le rughe, non toglietemele". Frase celebratissima, che è davvero nella top ten della retorica autoconsolatoria, ma a cui non crede nessuno, e che scommetto nessuno si sognerebbe di applicare alle "rughe" del DNA (danni epigenetici) o all'indurimento delle arterie, vero? Eppure anche per far venire quelle ci sono voluti anni... "quindi ottima ragione" per non toglierleh!

Poi c'è una totale ipocrisia per quanto riguarda l'estetica, come se non fosse importante per l'autostima, per l'umore, per le relazioni sentimentali, e quindi per il benessere psicologico. Chiarissimo come il sole che l'estetica non sia tutto, ma dire che non sia assolutamente importante è ridicolo. Ovviamente tutto il mondo dimostra di agire nel modo opposto, ma siamo immersi in una sorta di stucchevole moralismo basato sul giudizio, che è tutto tramite profondità e comprensione, innanzitutto di sé stessi oltre che dell'altro. La cosa più comica della storia è vedere i commenti nei confronti delle coppie con grandi differenze di età. Ovviamente tuti subito a sostenere che il più giovane ci sta solo per i soldi, non certo per amore. Un momento però.... su quali basi si afferma ciò? Non dovrebbe stupire che una persona anche molto più grande possa far innamorare, al di là dei soldi. Perché si dà così tanta importanza all'estetica?
Spiegare perché, se si dice che l'età è solo un numero, l'estetica non conta nulla, ma conta solo la parte interiore, dovrebbe essere squallido che due persone con data di nascita diversa di decenni stiano insieme. Motivi? Mmm... o forse, invece, un certo livello di estetica è talmente importante a un livello così base che neanche ce ne rendiamo conto?

Ma siamo sicuri poi che l'estetica sia completamente scollegata dalle cose ritenute più importanti, tipo la salute? Sorpresa sorpresa...
Con le solite eccezioni del caso, c'è invece un profondo legame tra estetica e stato di salute, perché una persona devastata da danni o malattie difficilmente appare in "bello" stato, proprio per motivi strutturali ed evoluzionistici (vedi anche etologia). Cioè, a livello di tendenza generale, la piacevolezza è stata selezionata positivamente se associata alle situazioni favorevoli, quindi quelle piü salutari. [Perché le cose belle ci rendono felici - La Bellezza spiegata | Kurzgesagt – In a Nutshell](https://www.youtube.com/watch?v=-O5kNPlUV7w)

Quindi, anche il concetto di bellezza (piacevolezza) *non* è completamente indipendente dal concetto di salute e benessere, pur considerando tutte le differenze da persona a persona e gli errori associati al processo evolutivo.
Quindi attenzione... questo non vuol dire che *bello = sano* nel 100% dei casi, ma che, purtroppo, *vecchio = non sano = non bello*, nel \~100% dei casi: il fatto di essere strutturalmente vecchi implica il fatto di essere danneggiati, e un danno rilevante è osservabile, e non appare mai piacevole o desiderabile. La persona può essere stimabilissima, validissima, affascinante, ma esteticamente non apparirà attraente, esteticamente piacevole, come quando non danneggiata (un ottantenne di oggi non è mai attraente, né in salute, come sé stesso da ventenne o trentenne, anche considerando il fatto che alcuni invecchiano meglio di altri). Vogliamo negare anche questo? Lo ricordiamo ancora, l'aspetto che contraddistingue un anziano medio è considerato di decrepitudine perché si tratta di danni biologici a pelle, tessuto connettivo, muscoli, ecc.. E i danni mediamente non piacciono perché non sono salutari, e in decenni se ne accumulano tanti (fino a 20-30 anni sono praticamente trascurabili).

Questi sono concetti piuttosto facilmente comprensibili per un biologo o una persona alfabetizzata scientificamente, mentre invece sono difficili da afferrare per chi non ha una formazione scientifica o logica. Alcuni che sentono dire che "il fumo uccide" potrebbero rispondere che la loro nonna fumava ed è morta a 90 anni, credendo di confutare l'*associazione* multifattoriale tra fumo e mortalità. Certo, peccato che su 10 casi di tumore al polmone, 9 siano di fumatori. Anche se, va rilevato, hanno perfettamente ragione a dire che la loro osservazione smentisce l'affermazione "il fumo uccide", se presa letteralmente per come formulata in 3 parole. Il problema è nella comunicazione semplificata, in cui si perde informazione.

Un altro punto cruciale è che l'invecchiamento è tendenzialmente considerato come assolutamente inevitabile, senza la minima valutazione della fondatezza di questa affermazione, senza sapere nulla di cosa sia l'invecchiamento biologico. Si va a dogmi e a ripetizione acritica, senza mai verificare bene, e la coltivazione del dubbio e della problematizzazione del normale/ovvio, alla base di scienza e filosofia, è largamente assente. Invece (come poi verrà spiegato bene nel sito), l'invecchiamento biologico *non* è una legge di natura universale, non è un fatto assolutamente inevitabile che riguarda qualsiasi tipo di sistema, e la letteratura scientifica lo testimonia pienamente.

> Una delle cose più notevoli è che nulla in biologia indica che la morte sia necessaria.
 Se volessimo realizzare il moto perpetuo, le leggi della fisica sarebbero già sufficienti per farci escludere una tale possibilità - oppure le leggi sono sbagliate. Ma nulla di quanto si è finora trovato in biologia indica l'inevitabilità della morte, e questo mi fa sospettare che la morte non sia affatto ineluttabile: sarà una questione di tempo, ma prima o poi i biologi scopriranno le cause di questa seccatura, e questa tremenda malattia, questa provvisorietà del corpo umano, verrà curata. -- Feynman, Richard P. Il piacere di scoprire. Adelphi Edizioni spa, 2020.

Concetti chiave trattati in questo sito e che si cerca di tenere insieme in modo coerente:

* felicità
* emozioni e sentimenti
* etica
* salute
* invecchiamento
* geroscienza
* ricerca su ringiovanimento e medicina rigenerativa
* estensione della vita
* vita
* morte
* biologia e neurobiologia
* evoluzione
* intelligenza artificiale
* logica

## Chi sono

Ho una laurea magistrale in scienze biologiche, con particolare orientamento su neuroscienze ed evoluzione, lavoro in biologia computazionale, ma mi interesso molto anche di etica e filosofia.

## Alcuni link interessanti

* 2008 - [Life extension, overpopulation and the right to life: against lethal ethics | jme](https://jme.bmj.com/content/34/9/e7)
* 2017 - [Why Die? | CGP Grey](https://youtu.be/C25qzDhGLx8)
* 2017 - [Why Age? Should We End Aging Forever? | Kurzgesagt – In a Nutshell](https://youtu.be/GoJsr4IwCm4)
* 2018 - [Fable of the Dragon-Tyrant | GCP Grey](https://www.youtube.com/watch?v=cZYNADOHhVY)
* 2019 - [David Sinclair | Why We Age and Why We Don't Have To | Talks at Google](https://youtu.be/9nXop2lLDa4)
* 2020 - [Rewinding the biological clock: How to reverse ageing | Nature video](https://youtu.be/ArICnh2Q9EI)
* 2020 - [The RJ Files](https://tmnthngs.wordpress.com/2020/06/13/the-rj-files/)
* 2021 - [Aging in unity. _Nature Aging_ 1, 1 (2021)](https://doi.org/10.1038/s43587-020-00022-2)
* 2022 - [Is Aging Reversible? A Scientific Look with David Sinclair | David Sinclair | TEDxBoston](https://youtu.be/cLZEEOZlTzo)
* 2022 - [Getting older without getting old - with Andrew Steele | The Royal Institution](https://youtu.be/fX9P1xuIJGg)
    * [https://corriereinnovazione.corriere.it/cards/segreto-dell-eterna-gioventu-biologo-andrew-steele-invecchiare-buona-salute/senilita-malattia-che-puo-essere-curata.shtml](https://corriereinnovazione.corriere.it/cards/segreto-dell-eterna-gioventu-biologo-andrew-steele-invecchiare-buona-salute/senilita-malattia-che-puo-essere-curata.shtml) 

### Pepers

1. 	Georg Fuellen, Ludger Jansen, Alan A Cohen, Walter Luyten, Manfred Gogol, Andreas Simm, Nadine Saul, Francesca Cirulli, Alessandra Berry, Peter Antal, Rüdiger Köhling, Brecht Wouters, Steffen Möller. Health and Aging: Unifying Concepts, Scores, Biomarkers and Pathways. _Aging and disease_. 2019, 10(4): 883-900 [doi:10.14336/AD.2018.1030](https://doi.org/10.14336/AD.2018.1030)
1. 	Khaltourina D, Matveyev Y, Alekseev A, Cortese F, Ioviţă A. Aging Fits the Disease Criteria of the International Classification of Diseases. _Mech Ageing Dev._ 2020;189: 111230. [doi:10.1016/j.mad.2020.111230](https://doi.org/10.1016/j.mad.2020.111230).
1. 	Zhang B, Gladyshev VN. How can aging be reversed? Exploring rejuvenation from a damage-based perspective. _Advanced Genetics_. 2020;1: e10025. [doi:10.1002/ggn2.10025](https://doi.org/10.1002/ggn2.10025)
