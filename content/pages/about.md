---
title: "About"
date: 2022-06-28T09:08:18+02:00
draft: false
categories: ["pagine"]
---

Questo sito cerca di chiarire tutti gli aspetti tipicamente fraintesi relativi a salute, qualità di vita, invecchiamento, giovinezza, ringiovanimento, eterna giovinezza, estensione della vita, "immortalità", senso della vita, felicità, coscienza, diversità, evoluzione, inquadrandoli nel contesto biologico, evoluzionistico, psicologico ed etico, cercando di fare una riflessione sistemica basata sulla logica, e non sulla retorica (che qui si cerca di evitare come la morte). Se ne parla molto ma se ne parla spesso male.

Il punto centrale è la *qualità della vita*, lo stare bene, che fondamentalmente si basa sulla salute e sulla prospettiva di felicità. Il mantra di godersi per forza il presente (parente di quello "scelgo di essere felice", come se la felicità fosse a comando) non è una soluzione vera, anzi la ostacola, ed è anche contraddittorio e piuttosto violento.

Ho vissuto più di tre decenni serenamente e attivamente, non capendo come fosse possibile che la gente fosse disperata o depressa, date le infinite cose da fare, possibilità e prospettive.

Poi, improvvisamente, da alcuni segnali che prima non si erano mai presentati, mi sono reso conto che iniziavo a perdere ciò che era la base della mia gioia di vivere, ovvero la *giovinezza*. Cioè il mio presente non si rigenerava più completamente, come era successo per ben tre decenni e oltre, ma si iniziava a diventare meno sani, meno interessanti, e ad essere spinti fuori dal sistema, da vari punti di vista, sentimentale, lavorativo, ecc. Le occasioni iniziavano a ridursi, a non tornare. E questo era destinato a peggiorare, fino alla morte. Mentre io desideravo vivere e stare bene. Esattamente l'opposto.

Iniziavo a vedere il deterioramento nei miei genitori. Non si andava verso il miglioramento o il mantenimento, come finora era avvenuto, eventualmente tra alti e bassi, ma verso il peggioramento fisico, quindi anche di salute, che però è la cosa più importante!
Sia la giovinezza e la salute erano la base inconscia su cui tutta la mia vita si stava muovendo, permettendo felicità, serenità, sogni, ed entusiasmo per il futuro.

È stato uno shock indescrivibile, sono crollati tutti i miei sogni e le prospettive di felicità in un istante. C'era un prima e c'era un dopo, abissalmente diversi.
Perché per più di tre decenni sono stato sereno, e improvvisamente il contesto mi porta a soffrire?

Da quel momento è iniziata una riflessione sistemica profonda sul concetto di felicità, sofferenza e problema, aiutata dal fatto che avevo alle spalle una laurea magistrale in biologia molecolare, un po' più rigorosa della media per via del percorso interdisciplinare supportato da basi di matematica, intelligenza artificiale e informatica. Oltre a questo, nel mio percorso c'era una discreta quota di neuroscienze e biologia del comportamento, quindi ero facilitato nel comprendere il comportamento animale e umano nella sua diversità.

Il pensiero di default è stato quello di pensare di essere io quello sbagliato. Ma oltre che a parlare con psicologi sono andato a informarmi sull'invecchiamento biologico. È davvero inevitabile? Per fortuna ho trovato un sito in italiano fatto molto bene che si chiama [Rejuvenaction](https://rejuvenactionitalia.wordpress.com/), che mi ha aggiornato immediatamente sul problema e dato speranze. Poi purtroppo è stato chiuso e sintetizzato in inglese [qui](https://tmnthngs.wordpress.com/2020/06/13/the-rj-files/) (il mio sito nasce anche per questo motivo).

Il passo successivo è stato andato approfondire i fondamenti biologici ed evoluzionistici dell'invecchiamento. Poi quelli etici. E lì le più grandi sorprese, devo ammettere, perché purtroppo è un tema molto trascurato.

Lo shock successivo è stato osservare la relativa indifferenza di molte persone nei confronti dell'invecchiamento, come se non fosse un problema così rilevante, come se la propria salute fosse un optional. "La morte dà senso alla vita?". "Eh? Semmai il benessere e la felicità lo danno, non certo ciò che li disintegra!"

Poi l'ulteriore sconcerto nel rendersi conto che le persone mediamente non sono in grado di ragionare tenendo insieme più concetti e variabili contemporaneamente, ma si basano tendenzialmente su frasi fatte e retorica, e si contraddicono, non spingendo a fondo i ragionamenti. Si rimane molto in superficie e su prospettive effimere, di breve termine. Si ragiona in modo parziale e non sul lungo termine, si confonde ciò che è con ciò che dovrebbe essere, ciò che è normale con ciò che è giusto.
Inoltre mediamente la biologia, l'evoluzione e le emozioni sono oggetti sconosciuti, tipo UFO. Non ci si ascolta nemmeno, non si capisce cosa ci fa stare bene o cosa ci fa stare male, alcuni non distinguono il piacere dal dovere, inquinati dal giudizio e da tante altre cose.

Facendo un'analisi epurata dalla retorica, si arriva piuttosto presto a concludere che tutto ciò che distrugge la salute in modo irrimediabile (noi e/o persone a noi care) causa sofferenza e impedisce la felicità. La felicità è ciò che è desiderato, quindi non possono esistere scopi diversi da essa che non siano auto-contraddittori quindi insensati.

Quello che manca, diciamo nel "mainstream", è la comprensione della relazione (inversa) tra invecchiamento e salute. Ho appena visto una trasmissione in cui si parlava della bellezza dopo i 50 anni e dei relativi problemi di giudizio e autostima. Qualcuno diceva che non aveva paura di invecchiare (evidentemente non sa cosa sia l'invecchiamento, perché se uno non ha paura della propria né altrui disintegrazione di cosa dovrebbe avere paura?), e che ognuno *combatte* la perdita di giovinezza come può. Gia il fatto che si parli di "combattere" dovrebbe far riflettere.

"A me quello che fa paura del passare del tempo non è tanto il decadimento fisico, quanto magari quello legato alla salute".
Ma è proprio il decadimento fisico, o meglio strutturale (nella frase inteso evidentemente solo come estetico), che porta al decadimento della salute. Manca proprio la comprensione dei collegamenti biologici tra struttura e funzione.
L'invecchiamento è l'accumulo di danni strutturali ed è alla base sia del decadimento estetico che della perdita di salute, e si manifesta sia esteriormente (e allora si parla di "estetica") che "interiormente" (e allora si tende a parlare di "salute"). Ma sempre di cellule e di funzionalità si parla. Anche la pelle ha una funzione fisiologica protettiva, quindi anche il decadimento della pelle e dei muscoli (che porta a peggioramenti estetici) è perdita di salute. E anche il cervello è fatto di neuroni, quindi c'è anche il decadimento mentale (che è sia cognitivo che emozionale).

Comunque, in sostanza, l'invecchiamento tende ad essere visto solo come una perdita di bellezza, come se non avesse alcun impatto diretto sulla salute. Questa cosa è incredibile, e naturalmente è completamente errata, come mostrato chiaramente dalla biogerontologia o geroscienza. Al punto che alcuni studi definiscono l'invecchiamento come tutto ciò che causa perdita di benessere, salute e sopravvivenza.

Poi c'è una totale ipocrisia per quanto riguarda l'estetica, come se non fosse importante per l'autostima, per l'umore e quindi per il benessere psicologico. Del resto, con le solite eccezioni del caso, c'è un profondo legame (piaccia o meno) tra estetica e stato di salute, perché una persona devastata da danni o malattia non appare in "bello" stato, proprio per motivi evoluzionistici (vedi etologia).
Quindi, anche il concetto di bellezza (piacevolezza) non è indipendente dal concetto di salute e benessere. Il che, come sempre, non vuol dire che `bello = sano` nel 100% dei casi, ma che, purtroppo, `vecchio = non sano = non bello` nel 100% dei casi (il fatto di essere vecchi implica il fatto di essere danneggiati, e il danno importante non è mai piacevole). 

Inoltre, l'invecchiamento è tendenzialmente considerato come inevitabile, senza la minima valutazione della fondatezza di questa affermazione. Si va a dogmi e a ripetizione acritica, senza mai verificare, la coltivazione del dubbio e della problematizzazione del normale/ovvio è largamente assente. Invece, come vedremo, l'invecchiamento *non* è una legge di natura universale, un fatto assolutamente inevitabile che riguarda qualsiasi tipo di sistema, e la scienza infatti ne discute continuamente e sempre di più.

> Una delle cose più notevoli è che nulla in biologia indica che la morte sia necessaria.
 Se volessimo realizzare il moto perpetuo, le leggi della fisica sarebbero già sufficienti per farci escludere una tale possibilità - oppure le leggi sono sbagliate. Ma nulla di quanto si è finora trovato in biologia indica l'inevitabilità della morte, e questo mi fa sospettare che la morte non sia affatto ineluttabile: sarà una questione di tempo, ma prima o poi i biologi scopriranno le cause di questa seccatura, e questa tremenda malattia, questa provvisorietà del corpo umano, verrà curata. -- Feynman, Richard P. Il piacere di scoprire. Adelphi Edizioni spa, 2020.

Concetti chiave trattati in questo sito e che si cerca di tenere insieme in modo coerente:

* felicità
* emozioni e sentimenti
* etica
* salute
* invecchiamento
* geroscienza
* ricerca su ringiovanimento e medicina rigenerativa
* estensione della vita
* vita
* morte
* biologia e neurobiologia
* evoluzione
* intelligenza artificiale
* logica

## Chi sono

Ho una laurea magistrale in scienze biologiche, con particolare orientamento su neuroscienze ed evoluzione, lavoro in biologia computazionale, ma mi interesso molto anche di etica e filosofia.

Alcuni link interessanti:

- 2008 - [Life extension, overpopulation and the right to life: against lethal ethics | jme](https://jme.bmj.com/content/34/9/e7)
- 2017 - [Why Die? | CGP Grey](https://youtu.be/C25qzDhGLx8)
- 2017 - [Why Age? Should We End Aging Forever? | Kurzgesagt – In a Nutshell](https://youtu.be/GoJsr4IwCm4)
- 2018 - [Fable of the Dragon-Tyrant | GCP Grey](https://www.youtube.com/watch?v=cZYNADOHhVY)
- 2019 - [David Sinclair | Why We Age and Why We Don't Have To | Talks at Google](https://youtu.be/9nXop2lLDa4)
- 2020 - [Rewinding the biological clock: How to reverse ageing | Nature video](https://youtu.be/ArICnh2Q9EI)
- 2020 - [The RJ Files](https://tmnthngs.wordpress.com/2020/06/13/the-rj-files/)
- 2021 - [Aging in unity. _Nature Aging_ 1, 1 (2021)](https://doi.org/10.1038/s43587-020-00022-2)
- 2022 - [Is Aging Reversible? A Scientific Look with David Sinclair | David Sinclair | TEDxBoston](https://youtu.be/cLZEEOZlTzo)
- 2022 - [Getting older without getting old - with Andrew Steele | The Royal Institution](https://youtu.be/fX9P1xuIJGg)

Papers:

1. 	Georg Fuellen, Ludger Jansen, Alan A Cohen, Walter Luyten, Manfred Gogol, Andreas Simm, Nadine Saul, Francesca Cirulli, Alessandra Berry, Peter Antal, Rüdiger Köhling, Brecht Wouters, Steffen Möller. Health and Aging: Unifying Concepts, Scores, Biomarkers and Pathways. _Aging and disease_. 2019, 10(4): 883-900 [doi:10.14336/AD.2018.1030](https://doi.org/10.14336/AD.2018.1030)
1. 	Khaltourina D, Matveyev Y, Alekseev A, Cortese F, Ioviţă A. Aging Fits the Disease Criteria of the International Classification of Diseases. _Mech Ageing Dev._ 2020;189: 111230. [doi:10.1016/j.mad.2020.111230](https://doi.org/10.1016/j.mad.2020.111230).
1. 	Zhang B, Gladyshev VN. How can aging be reversed? Exploring rejuvenation from a damage‐based perspective. _Advanced Genetics_. 2020;1: e10025. [doi:10.1002/ggn2.10025](https://doi.org/10.1002/ggn2.10025)
