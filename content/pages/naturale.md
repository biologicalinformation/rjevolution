---
title: "Naturale"
date: 2022-07-05T21:57:11+02:00
draft: true
tags: ["logica", "etica"]
---

Quando si arriva a parlare di invecchiamento, alcune persone dicono semplicemente:

> Invecchiare è naturale.

Come se questo dovesse implicare qualcos'altro, tipo che allora è tutto ok, e chiudesse la questione. Invece il ragionamento non è nemmeno iniziato. Ok è naturale, e quindi?

Ci sono moltissimi modi per mostrare l'infondatezza di questa obiezione, anche perché può significare molte cose diverse. Ecco una veloce carrellata:

1. Dipende dalla definizione di "naturale". Se con naturale si intende tutto ciò che esiste e si manifesta nell'universo, allora:
	- tutto ciò che esiste ed accade è naturale --> se l'uomo riuscirà a sconfiggere l'invecchiamento sarà perfettamente naturale
1. Se invece con "naturale" si intende tutto ciò che non è prodotto dall'uomo, allora:
	- qualsiasi prodotto dell'uomo non è naturale.
	- siamo circondati di cose non naturali che usiamo quotidianamente e che non consideriamo contro natura.
	- Naturale non implica buono: anche malattie e cancro sono naturali, eppure le combattiamo e alcune le abbiamo debellate.
	- Naturale non implica giusto: in natura esistono tantissime cose che per l'uomo sono del tutto ingiuste, immorali (tipicamente sono violenze o uccisioni gratuite, ci sono infiniti esempi nel mondo animale)
	- Naturale non implica che non possiamo farci niente: anche la gravità è naturale, eppure esistono ascensori, aeroplani e uccelli che sfidano la legge di gravità con un certo successo.
	- È naturale che le cose cambino.

Una risposta non-naturale (by intelligenza artificiale):

> Ci sono anche obiezioni etiche, come la preoccupazione che una cura per l'invecchiamento sarebbe "innaturale". Tuttavia, queste obiezioni non sono fondate, perché una cura per l'invecchiamento sarebbe semplicemente un modo per consentire alle persone di vivere più a lungo in salute, che è un desiderio naturale.

Approfondiamo.

## Appello alla natura

![DOC di Ritorno al Futuro che alla lavagna spiega la fallacia dell'appello alla natura](https://scontent.fflr2-1.fna.fbcdn.net/v/t1.6435-9/94380106_715658345925577_8145967237111480320_n.jpg?_nc_cat=100&ccb=1-7&_nc_sid=8bfeb9&_nc_ohc=baS6rRD_cJcAX8ZJ1fn&_nc_ht=scontent.fflr2-1.fna&oh=00_AT_BFt24pYTH9klh_Wm3vHc1Dr10n4hUk8pCiQpV7n2O1g&oe=62E8D5BC)

Fonte immagine: https://www.facebook.com/foodsciencebabe/posts/pfbid02gL9vZd95wpcRgoj6jZjCi4Mv9syXj7Mmvi8TmnM4Jupea7RehTkaq17hbC9MEGX8l

La fallacia dell'appello alla natura è la convinzione che qualcosa sia buono o giusto perché è naturale. Non è sempre così, perché le cose naturali possono essere dannose (come le piante velenose). Pertanto, l'appello alla natura non è un argomento valido.

Infatti ci sono altre cose che sono perfettamente naturali, ma contro cui combattiamo:
* cancro
* malattie di tutti i tipi
* invecchiamento e morte (il desiderio dell'eterna giovinezza esiste da tempo immemore)

### Ordine naturale delle cose

Esiste, nell'uomo, un'idea della natura come di un qualcosa che è sempre in perfetto equilibrio armonioso, poi arriva l'uomo e rompe gli equilibri naturali. Ti sarà capitato di sentirlo, vero?
Purtroppo questa è una visione estremamente miope e distorta della natura, che non regge di fronte alle evidenze più clamorose.

La natura _non_ è affatto in equilibrio. Ci sono molti esempi di sconvolgimenti naturali senza l'intervento dell'uomo. Eccone alcuni:

1. Le eruzioni vulcaniche possono causare grandi devastazioni sia alle popolazioni umane sia agli ecosistemi naturali.
2. I terremoti possono causare danni ingenti sia alle strutture costruite dall'uomo sia agli habitat naturali.
3. Gli tsunami sono un altro fenomeno naturale che può causare grandi distruzioni e perdite di vite umane.
4. Vogliamo parlare degli asteroidi? Uno di essi ha sterminato i dinosauri.

No, la natura non è in equilibrio e non rispetta gli esseri viventi. È cruenta ed è priva di etica.

Se la natura fosse in un perfetto equilibrio armonico non vedremmo sbudellamenti, malattie, cancro ed estinzioni di massa.

Ovviamente, neanche l'uomo è uno stinco di santo, e fa anche lui più danni della grandine (toh, altra cosa naturale associata a danni), in maniera molto stupida. Ad esempio l'inquinamento atmosferico di origine antropica uccide circa 9 miliardi di persone l'anno, circa 24,000 persone al giorno. Non certo più dell'invecchiamento che ne fa almeno 100,000, non si batte.

Del resto anche l'uomo è parte della natura e non nasce consapevole, poi piano piano (molto piano), forse inizia ad avere consapevolezza di cosa sono i danni e di cosa è l'etica. Ma è un processo che parte da un'ignoranza di base che appartiene anche alla natura. Per costruire l'intelligenza ci vuole molto tempo, milioni o miliardi di anni.

### Legge di Hume

La legge di Hume è spesso riassunta come "nessun dovere dall'essere". Ciò significa che non si può derivare un'affermazione "dovrebbe" da un insieme di affermazioni "è". In altre parole, non si può ricavare un'affermazione morale da un insieme di affermazioni fattuali.

Insomma, non si può concludere ciò che si dovrebbe fare sulla base di una descrizione di ciò che è. Non si può dire che qualcosa dovrebbe essere in un certo modo solo perché è in un certo modo. Non si può dire che qualcosa dovrebbe accadere solo perché sta accadendo. Non si può derivare una prescrizione (o un "deve essere") da una descrizione (o da un "è").

Applicato all'invecchiamento, chi afferma che è naturale sta osservando un fatto naturale, une descrizione della realtà per come è adesso, e ne sta derivando che "dovrebbe essere così". Solo per il fatto che è così. Hume fa semplicemente notare che è un salto logico non valido.

## L'invecchiamento è una legge di natura

Ho sentito dire che l'invecchiamento sarebbe una non ben specificata "legge di natura".

Di solito chi dice queste cose non sa nulla di biologia, meno che meno di biologia dell'invecchiamento, evoluzione, natura o fisica. Ma ripete cose vaghe, senza minimamente approfondire.
Tra l'altro fa un gran minestrone tra sistemi biologici e non biologici, credendo ad esempio che le stelle siano esseri viventi solo perché si parla di "ciclo di vita" di una stella.

Ma esattamente poi, quale legge di natura tra quelle conosciute? Se gli si chiede, la risposta credo sia invariabilmente "si nasce, si cresce, ci si riproduce, si invecchia, e si muore", o simile, immagino. Ah, ok. Peccato che questa non sia una legge di natura, al limite è una osservazione che riguarda la maggior parte degli organismi presenti sulla Terra (di cui conosciamo solo una piccola parte), ma non è considerata né una legge biologica, né una legge fisica.
E poi da una descrizione non si può derivare una prescrizione (legge di Hume).

Ad esempio: perché gli esseri viventi nascono? Perché crescono? Perché muoiono? Per magia? Ci sono delle cause, delle variabilità in questi schemi? Da cosa sono determinati? Gli esseri viventi si riproducono sempre o no? E gli organismi sterili? Sfuggono dallo schema, violano le leggi di natura? E gli organismi che non invecchiano (senescenza trascurabile) o ringiovaniscono (senescenza negativa)? Contro natura anche loro?

Probabilmente li vedono come eventi elementari regolati da una mente superiore, non saprei, invece che essere fenomeni complessissimi emergenti dall'interazione di molti fenomeni più piccoli a livello molecolare, tutti soggetti ad evoluzione.

Quindi:
1. L'invecchiamento non è una legge di natura perché è un fenomeno complesso soggetto ad evoluzione, sia biologica che tecnologica, e in natura (intesa in questo caso come l'insieme degli organismi viventi) si mostra già estremamente variabile. Inoltre le evidenze mostrano che è modificabile in mille modi.
1. Il secondo principio della termodinamica (quella che dice che l'entropia di un sistema isolato non può diminuire) vale nei sistemi isolati, quindi non vale nei sistemi biologici, dato che _non_ sono assolutamente sistemi isolati
1. Anche se per assurdo l'invecchiamento fosse una legge di natura ciò non implicherebbe che non possa essere contrastato, infatti gli uccelli e gli aerei contrastano la legge di gravità

## È nella natura dell'uomo invecchiare

Questa affermazione presuppone che esista un'unica natura uguale per tutti gli uomini, ma questo è falso. Già Darwin sosteneva che non esistono specie o categorie (pensate, proprio colui che ha scritto l'Origine delle Specie), ma esistono individui, tutti diversi tra loro. Quindi di fatto ognuno ha una sua natura particolare (cosa che, per altro, sta alla base dell'evoluzione).

La natura di un essere vivente è determinata dall'interazione geni-ambiente, ed entrambi possono cambiare nel tempo.

Quindi, sostenere che "qualcosa è nella natura dell'uomo", o "l'uomo è ... per natura" significa imporre una natura immutabile e uguale per tutti, e questo è biologicamente scorretto.

Un paio di video che parlano di questo da parte di esperti di biologia e natura:

* [Ma noi siamo "..........." per natura? | Entropy for Life](https://youtu.be/6BZTqq_XuzE)
* (video) [La natura è perfetta? Telmo Pievani, filosofo ed evoluzionista // L'ideatorio USI](https://youtu.be/kDiNBePGow4)

A questo proposito, si può dire che l'intelligenza sia un'invenzione dell'evoluzione, non certo la morte. La morte è il disordine che esiste quando non c'è vita, non c'è bisogno di inventare niente, dato che il disordine è la condizione di partenza pre-evolutiva.

1. non vita = morte
1. vita
1. intelligenza

## Vedi anche

* (video) [Is Life Extension Natural? | LifeXtenShow](https://www.youtube.com/watch?v=AGgY-6_uXQw)
* (video) [David Sinclair | Why We Age and Why We Don't Have To | Talks at Google](https://youtu.be/9nXop2lLDa4?t=217) - 3:37 parte in cui si parla di invecchiamento e cosa è naturale
* (video) [Cosa è CONTRO NATURA? | Gaia Contu](https://youtu.be/_tkJN9yXenE)
* (video) [Ma noi siamo "..........." per natura? | Entropy for Life](https://youtu.be/6BZTqq_XuzE)
* (video) [La natura è perfetta? Telmo Pievani, filosofo ed evoluzionista // L'ideatorio USI](https://youtu.be/kDiNBePGow4)
* (video) [Errori di ragionamento: appello alla natura | Alessandro de Concini - ADC](https://youtu.be/-JiRRQ29RVQ)
* https://bodycompacademy.it/academy/bias-cognitivi-fallacie-logiche/fallacia-ad-naturam-e-naturale-quindi-e-buono
