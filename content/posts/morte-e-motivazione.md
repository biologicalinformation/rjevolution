---
title: "Morte e motivazione: confutazione delle argomentazioni di Neil deGrasse Tyson"
date: 2022-06-29T21:57:15+02:00
draft: false
tags: ["logica", "retorica", "morte", "motivazione", "emozioni", "faq"]
categories: ["ai-assisted"]
---

Diverse persone, tra cui Neil deGrasse Tyson, sostengono delle argomentazioni particolari riguardo alla morte:

> Vivere per sempre? Certo, è un'idea allettante, ma per come la vedo io è la consapevolezza che morirò a creare l'attenzione che metto nell'essere vivo, l'urgenza di realizzarmi, il bisogno di esprimere amore ora, non più tardi. Se viviamo per sempre, perché mai alzarsi dal letto la mattina? Si ha sempre un domani.

"Non hai paura di non esserci?"

> Ho paura di vivere una vita in cui avrei potuto realizzare qualcosa e non l'ho fatto, ecco cosa temo. Non temo la morte.

In sostanza Tyson sostiene che:

1. la motivazione ad agire richiede necessariamente la consapevolezza di avere una data di scadenza
2. la sua più grande paura non è la morte, ma è non aver realizzato qualcosa che avrebbe potuto realizzare

Proviamo a vedere bene quali problemi ci sono in queste affermazioni.

## La motivazione non richiede necessariamente la consapevolezza di avere una data di scadenza

La cosa buona è che l'espressione "per come la vedo io", usata da Neil deGrasse Tyson, pone la sua argomentazione in un piano di opinione personale, quindi non sembra volerla imporre come valida per chiunque. È perfettamente lecito esporre un proprio punto di vista. Ma ciò non vuol dire che non si possa analizzare la fondatezza logica e fenomenologica di quel punto di vista.

Innanzitutto osserviamo che non viene mostrata la necessità incontrovertibile che sia la mortalità a fornire la spinta a realizzarsi o il bisogno di esprimere amore. Viene presa per buona, data per scontata, ma non dimostrata (_Petitio principii_). Potrebbero essere altre le determinanti, e finché non vengono escluse, queste alternative rimangono possibili.

Infatti, la consapevolezza della morte può creare un senso di urgenza, ma _non_ è l'unico fattore che determina la motivazione:
  1. naturalmente, qualcuno può essere spinto a raggiungere un obiettivo perché lo trova personalmente appagante, non perché teme la morte
  2. inoltre, la morte non è l'unica cosa che può creare un senso di urgenza: anche altri fattori, come una scadenza incombente, possono creare un senso di urgenza senza coinvolgere la morte. Chiaramente non esiste solo la morte come "deadline"

La biologia -- neurobiologia ed etologia in particolare -- è ben consapevole che la motivazione _non_ è basata sulla consapevolezza della morte, ma è invece basata sulla prospettiva di ricompensa (piacere, appagamento). Il cervello è un organo predittivo che cerca di massimizzare la ricompensa e minimizzare la sofferenza (consiglio di leggere Antonio Damasio).
Insomma, la consapevolezza della morte non è necessaria per la motivazione, dato che è sufficiente la prospettiva della ricompensa. In altre parole, siamo intrinsecamente motivati a fare ciò che ci piace e ci appassiona.

Quando giochi a calcio, ci giochi perché è divertente; vai in pizzeria con gli amici perché ti piace mangiare e parlare con loro, per conoscere nuove persone, ecc.; esci con una persona perché ne sei attratto e ti fa stare bene. Ci sono infiniti esempi. Il valore delle cose non è dato dalla durata della vita, ma dalla qualità dell'esperienza (emozioni).

Un paio di esempi lampanti, sufficienti per confutare radicalmente la tesi che la consapevolezza della morte sarebbe necessaria per la motivazione: i bambini piccoli e gli animali non sono consapevoli della morte, eppure trovano la motivazione per alzarsi e per agire.
Per esempio i bambini giocano, imparano, mangiano perché provano queste attività piacevoli (ricompensa), e la stessa cosa vale per gli animali non umani.
Spesso si dice infatti che i bambini vivono il presente, quindi non serve sapere che moriremo per godersi la vita, anzi. Quando poi arriva la consapevolezza della morte, molti hanno dei traumi e possono sviluppare anche dei disturbi. Si sa chiaramente che molte forme di depressione e ansia sono associate a malattie, lutti, esperienze traumatiche.

Altre osservazioni critiche suggerite da GPT-3 di OpenAI (tra cui quella fondamentale della piacevolezza):

* Appello alla paura: l'autore cerca di spaventare il lettore per convincerlo ad accettare il suo punto di vista dicendo che se vivremo per sempre, non realizzeremo mai nulla.
* Pendenza scivolosa: l'autore suggerisce che se vivremo per sempre, non ci alzeremo mai dal letto al mattino, uno scenario estremo e improbabile.
* Falsa causa: l'autore suggerisce che è la consapevolezza della nostra mortalità a creare un senso di urgenza e di concentrazione nella vita. Tuttavia, ci sono molti altri fattori che possono creare un senso di urgenza e concentrazione.
* [...] In secondo luogo, l'attenzione che diamo all'essere vivi non deve necessariamente basarsi sulla consapevolezza della nostra mortalità. Potremmo tranquillamente concentrarci sul godere del nostro tempo di vita e **vivere il momento senza preoccuparci del futuro**. In terzo luogo, **anche l'idea che dobbiamo realizzare qualcosa per dare un senso alla nostra vita è sbagliata. Possiamo trovare un significato nella nostra vita attraverso le relazioni, le esperienze e semplicemente godendoci il momento.**

Un video divulgativo ben fatto sul tema "La morte dà significato alla vita?" in cui è riportata anche l'intervista con Neil deGrasse Tyson: [Death, life, and meaning walk into a bar... | LifeXtenShow](https://youtu.be/IJHkCzMok1o?t=577)

Qui invece un altro video, carino, ma con una contraddizione simile (tipo: "Se penso alla morte le cose non hanno più senso, ma se ci penso faccio più cose."): [Sapere di morire. La condizione umana | Just Mick](https://youtu.be/53QMOffTV5g)

## Errore logico (piuttosto clamoroso)

Faccio un po' fatica a capire come un fisico non si renda conto di una palese contraddizione logica, ma è talmente ovvio l'errore che è persino difficile da spiegare.

Tyson dice: "Ho paura di vivere una vita in cui avrei potuto realizzare qualcosa e non l'ho fatto. È questo quello che temo, non temo la morte".

Sinceramente non è molto chiaro quale sia questa condizione temibile "di vivere una vita in cui avresti potuto realizzare qualcosa e non l'hai fatto". È un po' contraddittoria perché sta parlando al passato, quindi non sta definendo una condizione presente, effettiva, in cui non vorrebbe ritrovarsi. Credo che si riferisca al caso in cui uno muore senza aver realizzato (in vita) qualcosa (l'altra opzione che mi viene in mente è il ritrovarsi, in vita, in una condizione in cui è troppo tardi per fare quello che si vorrebbe fare).

Se è così, sembra quindi non comprendere che quella paura di non aver realizzato qualcosa dipende proprio dall'_esistenza_ della morte, dal fatto che il tempo è limitato dalla morte che incombe.
Ma quindi la morte è la condizione alla base di quella paura, cioè del problema, non della sua soluzione. È proprio la mancanza di salute e vita a impedire di fare le cose, non il contrario. Se la morte non arrivasse mai e si fosse sempre in salute, non esisterebbe più il pericolo di non poter realizzare qualcosa, che è ciò che Neil deGrasse Tyson teme di più. Sta confondendo il problema con la soluzione.

Ricapitolando...

Scenario A, difeso da Neil deGrasse Tyson:
1. Si muore dopo un tempo limitato (a causa dell'invecchiamento o di altre cause)
1. Senso di urgenza dato dalla consapevolezza di morire

Scenario B, ipotetico:
1. Non si muore, si può vivere quanto si desidera, quindi non c'è una data di scadenza e c'è sempre un domani
1. Non si ha il senso di urgenza di realizzarsi

Nello scenario B è come se Tyson si concentrasse sul punto 2, ma si dimenticasse che esiste anche il punto 1. Dimenticandosi che la morte non arriva mai, non si rende conto che non può trovarsi nella condizione tanto temuta di non aver realizzato qualcosa. Cioè, al tempo `t` potrà non aver realizzato un certo numero di cose, ma ha ancora tempo per realizzarle.

Avere ancora tempo è la cosa che più di tutte è in grado di togliere ansia, dare serenità, tranquillità, ottimismo, speranza. Invece, la condizione in cui è troppo tardi e non si può fare più niente, essere e sentirsi in trappola, è una delle più orribili cose che si possano provare (associata a disperazione e anche suicidio).

Lascia sconcertati che non ci si renda conto di questo.

L'altra cosa incredibile è che venga ignorato completamente il fatto che, nel presente, ognuno voglia innanzitutto stare bene, essere in salute (ma evidentemente lui questa cosa la dà per scontata e non sa che l'invecchiamento toglie salute e qualità di vita), e in secondo luogo fare ciò che lo fa stare bene. Non è questione di realizzare traguardi, mettere bandierine, ma si tratta di vivere relazioni piacevoli, esperienze. Non è una lista della spesa che si esaurisce.

## Conclusione

Ricapitolando, questo tipo di argomentazione si basa su (almeno) due errori fondamentali:
1. ridotta consapevolezza di cosa sia la motivazione, con una svalutazione delle emozioni, soprattutto positive, ma anche negative (entrambe possono motivare e non richiedono la morte)
1. un errore logico (una sorta di glitch mentale) in cui si confonde il problema con la soluzione

NB: Questo articolo si basa su un breve pezzo di intervista video e delle frasi riportate online.
È possibile che parlando più in dettaglio con Neil deGrasse Tyson si chiariscano alcuni punti e alcune cose siano da rivedere. Ma sicuramente molte persone si basano su questo tipo di argomentazioni, quindi l'articolo dovrebbe avere senso.

## Link esterni

* (YouTube) [Death, life, and meaning walk into a bar... | LifeXtenShow](https://youtu.be/IJHkCzMok1o) (La morte dà significato alla vita?)
