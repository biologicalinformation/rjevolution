---
title: "Morte e motivazione: confutazione delle argomentazioni di Neil deGrasse Tyson"
date: 2022-06-29T21:57:15+02:00
draft: false
tags: ["logica", "retorica", "morte", "motivazione", "emozioni", "faq"]
categories: ["ai"]
---

Neil deGrasse Tyson sostiene delle argomentazioni un po' curiose riguardo alla morte.

> Vivere per sempre? Certo, è un'idea allettante, ma per come la vedo io è la consapevolezza che morirò a creare l'attenzione che metto nell'essere vivo, l'urgenza di realizzarmi, il bisogno di esprimere amore ora, non più tardi. Se viviamo per sempre, perché mai alzarsi dal letto la mattina? Si ha sempre un domani.

"Non hai paura di non esserci?"

> Ho paura di vivere una vita in cui avrei potuto realizzare qualcosa e non l'ho fatto, ecco cosa temo. Non temo la morte.

In sostanza Tyson sostiene che:

1. la motivazione ad agire richiede necessariamente la consapevolezza di avere una data di scadenza
2. la sua più grande paura non è la morte, ma è non aver realizzato qualcosa che avrebbe potuto realizzare

Proviamo a vedere bene quali problemi ci sono in queste affermazioni.

## 1 - La motivazione non richiede necessariamente la consapevolezza di avere una data di scadenza

Notiamo un "per come la vedo io" che pone l'argomentazione come un'opinione personale, quindi non sembra volersi imporre come valida per chiunque, e questo è positivo.

Innanzitutto osserviamo che non viene mostrata la necessità incontrovertibile che sia la mortalità a fornire questa spinta a realizzarsi o esprimere amore. Viene presa per buona, data per scontata, ma non dimostrata (_Petitio principii_). Potrebbero essere altre le determinanti, e finché non vengono escluse, queste alternative rimangono possibili.

Infatti, la consapevolezza della morte può creare un senso di urgenza, ma _non_ è l'unico fattore che determina la motivazione:
  1. banalmente, qualcuno può essere spinto a raggiungere un obiettivo perché lo trova personalmente appagante, non perché teme la morte (fattori attrattivi)
  2. inoltre, la morte non è l'unica cosa che può creare un senso di urgenza: anche altri fattori, come una scadenza incombente, possono creare un senso di urgenza senza coinvolgere la morte. Chiaramente non esiste solo la morte come "deadline"

Come la neurobiologia (soprattuto) e la psicologia sanno bene, la motivazione non è basata sulla consapevolezza della morte, ma è invece basata sulla prospettiva di ricompensa (piacere, appagamento). Il cervello è un organo predittivo che cerca di massimizzare la ricompensa e minimizzare la sofferenza (consiglio di leggere Antonio Damasio).
Insomma, la consapevolezza della morte non è necessaria per la motivazione, dato che è sufficiente la prospettiva della ricompensa. In altre parole, siamo intrinsecamente motivati a fare ciò che ci piace e ci appassiona.

Un paio di esempi lampanti: i bambini piccoli e gli animali non sono consapevoli della morte, eppure trovano la motivazione per alzarsi e per agire.
Per esempio i bambini giocano, imparano, mangiano perché provano queste attività piacevoli (ricompensa), e la stessa cosa vale per gli animali non umani.
Spesso si dice infatti che i bambini vivono il presente, quindi non serve sapere che moriremo per godersi la vita, anzi.

Altre osservazioni critiche suggerite da GPT-3 di OpenAI (tra cui quella fondamentale della piacevolezza):

* Appello alla paura: l'autore cerca di spaventare il lettore per convincerlo ad accettare il suo punto di vista dicendo che se vivremo per sempre, non realizzeremo mai nulla.
* Pendenza scivolosa: l'autore suggerisce che se vivremo per sempre, non ci alzeremo mai dal letto al mattino, uno scenario estremo e improbabile.
* Falsa causa: l'autore suggerisce che è la consapevolezza della nostra mortalità a creare un senso di urgenza e di concentrazione nella vita. Tuttavia, ci sono molti altri fattori che possono creare un senso di urgenza e concentrazione.
* [...] In secondo luogo, l'attenzione che diamo all'essere vivi non deve necessariamente basarsi sulla consapevolezza della nostra mortalità. Potremmo tranquillamente concentrarci sul godere del nostro tempo di vita e **vivere il momento senza preoccuparci del futuro**. In terzo luogo, **anche l'idea che dobbiamo realizzare qualcosa per dare un senso alla nostra vita è sbagliata. Possiamo trovare un significato nella nostra vita attraverso le relazioni, le esperienze e semplicemente godendoci il momento.**

Un video divulgativo ben fatto sul tema "La morte dà significato alla vita?" in cui è riportata anche l'intervista con Neil deGrasse Tyson: [Death, life, and meaning walk into a bar...](https://youtu.be/IJHkCzMok1o?t=577)

## 2 - Errore logico (piuttosto clamoroso)

Faccio un po' fatica a capire come un fisico non si renda conto di una palese contraddizione logica, ma è talmente ovvio e quasi perverso l'errore che è persino difficile da spiegare.

Tyson dice: "Ho paura di vivere una vita in cui avrei potuto realizzare qualcosa e non l'ho fatto, non temo la morte".

Ora, sembra essersi dimenticato che quella paura di non aver realizzato qualcosa dipende proprio dal fatto che il tempo è limitato dalla morte che incombe.
Quindi la morte è la condizione alla base di quella paura, cioè alla base del problema, non della sua soluzione. È proprio la mancanza di salute e vita a impedire di fare le cose, non il contrario. Se la morte non arrivasse mai, non esisterebbe più il pericolo di non poter realizzare qualcosa, che è ciò che Neil deGrasse Tyson teme di più.

È come se Tyson non realizzasse che eliminare la morte non elimina solo il senso di urgenza collegato alla morte, ma ovviamente elimina anche la morte stessa! E quindi elimina alla radice il problema fondamentale per cui a un certo punto non si può fare più niente.

Quindi c'è sia una ridotta consapevolezza di cosa sia la motivazione, con una svalutazione delle emozioni positive, sia un errore logico fondamentale che smontano radicalmente le argomentazioni di questo tipo.

Un altro video, carino con contraddizioni simili, mi pare ("se penso alla morte le cose non hanno più senso", ma...): [Ssapere di morire. La condizione umana | Just Mick](https://youtu.be/53QMOffTV5g)

## Link esterni

* (YouTube) [Lifespan News | Death, life, and meaning walk into a bar...](https://youtu.be/IJHkCzMok1o)
