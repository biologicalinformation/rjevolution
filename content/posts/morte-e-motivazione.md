---
title: "Morte e motivazione: confutazione radicale di alcune argomentazioni comuni"
date: 2022-06-29T21:57:15+02:00
draft: false
tags: ["logica", "retorica", "morte", "motivazione", "emozioni", "faq"]
categories: ["ai-assisted"]
---

Diverse persone, tra cui Neil deGrasse Tyson, ma non solo, sostengono delle argomentazioni particolari riguardo alla morte:

> Vivere per sempre? Certo, è un'idea allettante, ma per come la vedo io è la consapevolezza che morirò a creare l'attenzione che metto nell'essere vivo, l'urgenza di realizzarmi, il bisogno di esprimere amore ora, non più tardi. Se viviamo per sempre, perché mai alzarsi dal letto la mattina? Si ha sempre un domani.

"Non hai paura di non esserci?"

> Ho paura di vivere una vita in cui avrei potuto realizzare qualcosa e non l'ho fatto, ecco cosa temo. Non temo la morte.

[Qui un video con il pezzo di intervista](https://youtu.be/IJHkCzMok1o?t=577).

In sostanza Neil deGrasse Tyson sostiene che:

1. la motivazione ad agire richiede necessariamente la consapevolezza di avere una data di scadenza
2. la sua più grande paura non è la morte, ma è non aver realizzato qualcosa che avrebbe potuto realizzare

Proviamo a vedere bene quali problemi ci sono in queste affermazioni.

## TL;DR

1. Falsa causa: l'autore suggerisce che è la consapevolezza della nostra mortalità a creare un senso di urgenza e di concentrazione nella vita. Tuttavia, ci sono molti altri fattori che possono creare un senso di urgenza e concentrazione (cose meritevoli di attenzione, scadenze varie ma non mortali, ...). L'attenzione che diamo all'essere vivi non deve necessariamente basarsi sulla consapevolezza della nostra mortalità. Potremmo tranquillamente concentrarci sul godere del nostro tempo di vita e **vivere il momento senza preoccuparci del futuro**.
1. Anche l'idea che dobbiamo realizzare qualcosa per dare un senso alla nostra vita è sbagliata. Possiamo trovare un significato nella nostra vita attraverso le **relazioni, le esperienze e semplicemente godendoci il momento**.
1. La **neurobiologia** mostra che la motivazione non è basata sulla consapevolezza della morte, ma sulla prospettiva di ricompensa (di qualsiasi tipo, sociale, fisica, mentale, insomma di benessere, appagamento, piacere, miglioramento di condizione). Infatti anche gli altri mammiferi simili a noi (e in generale gli animali) che non sono consapevoli della morte sono motivati e agiscono tranquillamente, e lo stesso vale per gli esseri umani che ancora non hanno consapevolezza della morte (bambini, adolescenti).
1. La morte non è l'unica "deadline" a determinare urgenza, ci possono essere altre scadenze non mortali (e comunque l'urgenza non è certo l'unico fattore della motivazione, come mostrato sopra).
1. Il problema non è la soluzione: la morte è il _problema_ alla base della possibilità (e quindi della paura) di vivere una vita senza aver realizzato qualcosa. Questo è un errore logico fondamentale, una svista enorme.
1. Lo scopo fondamentale non è realizzare qualcosa, ma innanzitutto stare bene (e la condanna a morte viola questo scopo fondamentale).
1. Infatti la consapevolezza della morte, che annulla ogni prospettiva di benessere, agisce come demotivante a un livello fondamentale, cosa che diventa sempre più evidente con l'aumento dell'età (anche se poi si manifesta diversamente in diverse persone, come tutto).
1. Appello alla paura: l'autore cerca di spaventare il lettore per convincerlo ad accettare il suo punto di vista dicendo che se vivremo per sempre, non realizzeremo mai nulla.
1. Pendenza scivolosa: l'autore suggerisce che se vivremo per sempre, non ci alzeremo mai dal letto al mattino, uno scenario estremo e improbabile.
1. Appello al ridicolo: nell'intervista si vede Neil deGrasse Tyson ridere di fronte alla desiderabilità di poter vivere senza una data di scadenza certa.

## La motivazione non richiede necessariamente la consapevolezza di avere una data di scadenza

In quell'intervista presente nel video linkato sopra, Neil de Grasse Tyson chiede all'interlocutore se voglia vivere per sempre, e questi gli risponde di sì. Al che Tyson scoppia in una fragorosa risata, che è un argomento retorico definito **appello al ridicolo**. Di cattivo gusto anche perché l'interlocutore è visibilmente più anziano (cioè danneggiato).
La cosa buona è che poi Tyson si ricompone e introduce la sua obiezione con "per come la vedo io", ponendosi in un piano di opinione personale, quindi non sembra volerla imporre come valida per chiunque. È perfettamente lecito e sacrosanto esporre un proprio punto di vista, ma ciò non vuol dire che non si possa analizzare la fondatezza logica e fenomenologica di quel punto di vista.

Innanzitutto, la biologia -- neurobiologia ed etologia in particolare -- è ben consapevole che la motivazione _non_ è basata sulla consapevolezza della morte, ma è invece basata sulla prospettiva di ricompensa (piacere, appagamento, benessere). Il cervello è un organo predittivo che cerca di massimizzare la ricompensa (non a caso si parla di _reward learning_) e minimizzare la sofferenza. Consiglio di leggere Antonio Damasio a questo proposito.

Infatti, la consapevolezza della morte può creare un senso di urgenza, ma _non_ è l'unico fattore che determina l'urgenza, tantomeno la motivazione in generale:

  1. si può essere stimolati a raggiungere un obiettivo perché lo si trova personalmente appagante, non perché si teme la morte
  2. inoltre, la morte non è l'unica cosa che può creare un senso di urgenza: anche altri fattori, come una scadenza incombente non mortale, possono creare un senso di urgenza senza appunto scomodare la morte. Chiaramente non esiste solo la morte del corpo come "deadline". Altri fattori possono essere il senso di solitudine e la noia (ma in qualche modo sono inclusi implicitamente nel punto 1, dato che la spinta è sempre verso lo stare meglio o ripetere lo stare bene)

Insomma, *la consapevolezza della morte non è necessaria per la motivazione*, dato che è sufficiente la prospettiva del piacere (cibo, compagnia, divertimento, amore, sesso, ecc.). In altre parole, **siamo intrinsecamente motivati a fare ciò che ci piace e ci appassiona** (o ciò che direttamente non ci piace ma che poi porta a sbloccare ciò che ci appassiona). Anzi si potrebbe dire che il piacere è alla base della vita. Non a caso il gioco è uno strumento fondamentale di insegnamento e un bisogno psicologico quasi universale. Quando giochi a calcio o a tennis, ci giochi perché è divertente; vai in pizzeria con gli amici perché ti piace mangiare e parlare con loro, per conoscere nuove persone, ecc.; esci con una persona e la baci perché ne sei attratto e ti fa stare bene mentre stai con lei (non perché sai che è condannata!). Ci sono infiniti esempi.

Il valore delle cose non è dato dalla durata della vita, ma dalla qualità dell'esperienza (che alla fine dipende dalla capacità di provare emozioni e sentimenti).

Ci sono anche un paio di esempi concreti lampanti, sufficienti a confutare radicalmente la tesi che la consapevolezza della morte sarebbe necessaria per la motivazione: i bambini piccoli e gli animali non sono consapevoli della morte, eppure trovano la motivazione per alzarsi e per agire. I bambini giocano, imparano, mangiano perché provano queste attività piacevoli (ricompensa), e la stessa cosa vale per gli animali non umani.
Spesso si dice infatti che i bambini sono coloro che vivono meglio il presente, quindi non serve affatto la consapevolezza della morte per godersi la vita, ma semmai il contrario. Non a caso quando poi arriva la consapevolezza della morte, alcuni bambini hanno dei traumi e possono sviluppare anche dei disturbi (ansia generalizzata, depressione derealizzazione, ecc.). Inoltre si sa chiaramente che molte forme di depressione e ansia sono associate a malattie, lutti, esperienze traumatiche.

In un articolo su Le Scienze che parla del problema di come introdurre la morte ai bambini (ed è un problema proprio perché si deve introdurre una cosa problematica, non bella, non positiva, non motivante) viene riportato questa testimonianza di una madre psicologa:

> Mia figlia è molto spaventata dal pensiero della morte [...]. Purtroppo questa paura si ripresenta di frequente, con terribili crisi di pianto inconsolabile. Inizialmente ho cercato di rassicurarla spiegandole dolcemente il ciclo della vita, ma vedendo che la cosa aveva un effetto controproducente, di fronte alla sua esplicita richiesta "mamma, dimmi che io non morirò mai", l'ho rassicurata dicendole che a lei non sarebbe mai accaduto. Durante queste crisi mi chiede se anche le altre persone che lei ama (nonni e genitori) un giorno diventeranno vecchi, si ammaleranno e moriranno. Altre volte la abbraccio forte e tento di cambiare argomento, di distrarla e di farla ridere. Mi si spezza il cuore davanti a queste sue paure e credo che siano troppo precoci in una bambina di tre anni.

"mamma, dimmi che io non morirò mai". Non sembra che la consapevolezza della morte abbia avuto un impatto particolarmente motivante o positivo. Anzi, sembra che la bambina stesse proprio bene in una prospettiva di non mortalità. E non solo lei. Io stesso e altri miei conoscenti abbiamo avuto esperiene simili. Tutto ciò ha perfettamente senso proprio alla luce dell'evoluzione, dato che, detta in modo brutale, si sopravvive meglio se tutto si orienta a respingere la morte, e a tendere verso ciò che fa stare bene e protegge (cose piacevoli).

### La consapevolezza della morte tende di base a inibire la motivazione

La motivazione è massima quando si sa che il nostro agire ha speranze di successo e il premio è adeguato. Se mi devo sforzare per ottenere briciole o sofferenza, la motivazione si abbassa, e il cervello infatti in questi casi tende a bloccare l'azione, anche sollevando sintomi che possono ricadere in diagnosi di depressione (questo avviene in alcuni casi, e tendenzialmente quando non viene trovata una soluzione per uscire dalla situazione problematica).

La morte e la sofferenza non sono percepiti come premi, ma come punizioni. Se un calcolo costi/benefici pende drasticamente dalla parte dei costi, l'azione tende ad essere inibita.

La consapevolezza della morte quindi tende a creare (in modo diverso a seconda delle persone) un senso di futilità e apatia generale, poiché la nostra motivazione ultima a stare bene è annullata dalla consapevolezza che qualsiasi azione che intraprenderemo non sarà efficace per portarci alla fine a stare bene (scopo ultimo della motivazione), perché, al contrario, andremo verso la morte. La morte non è benessere, non essendo nemmeno un essere (per stare bene bisogna come minimo esistere).

Ma non solo. Chi è più consapevole dell'invecchiamento biologico sa anche che la morte avviene per perdita progressiva di salute, capacità e benessere. Quindi è come se il cervello, che è un organo predittivo evolutosi per ottimizzare la ricompensa, a un certo punto (sia dell'evoluzione, sia dello sviluppo individuale) si rendesse conto che i suoi sforzi sono in ultima analisi vani. Il che naturalmente non aiuta la motivazione, e nemmeno la serenità. Perché agire se invece che migliorare si peggiora sempre più fino a morire? La prospettiva di ricompensa è negativa quindi la spinta all'azione tende ad annullarsi. Avrebbe senso poter migliorare o continuare a stare bene, non certo peggiorare. Questo implica un senso generale di futilità e insensatezza.

L'analisi sistemica non viene ancora fatta, credendo che uno debba essere motivato a prescindere ed essere felice in qualsiasi condizione, ignorando proprio le basi biologiche ed evoluzionistiche. L'apoteosi del ridicolo è quando si parla delle persone che soffrono di depressione come di soggetti che hanno una visione distorta e negativa del mondo, "non vedono via d'uscita", "hanno pensieri di morte" (notare come la morte sia vista sempre come la massima negatività, tranne che nel contesto dell'invecchiamento, come fa notare anche Andrew Steele). Eh sì, perché infatti è risaputo che andando avanti con l'età la salute migliora, tutto si risolve e nessuno muore. È talmente surreale che è incommentabile. In realtà i loro pensieri sono quelli più conformi alla realtà, dato che non offre vie di uscita sane e tutti sono condannati a morte, tra l'altro in una traiettoria distruttiva. I pensieri di morte ci sono proprio perché c'è la morte e colpisce tutti.

In un contesto tossico, malato, dannoso quelli che stanno male sono visti come i malati, mentre invece sono le persone che vorrebbero che il contesto cambiasse per stare bene veramente, in sostanza sono le persone più sane. I veri pensieri tossici sono quelli che tendono a desiderare e confermare un ambiente dannoso, invece che rimuovere i problemi. E questo contesto, che condanna alla perdita di salute è oggettivamente un contesto dannoso (l'invecchiamento è la manifestazione dell'accumulo di danni, qualsiasi sia la loro causa).

Un video divulgativo ben fatto sul tema "La morte dà significato alla vita?" in cui è riportata anche l'intervista con Neil deGrasse Tyson: [Death, life, and meaning walk into a bar... | LifeXtenShow](https://youtu.be/IJHkCzMok1o?t=577)

Qui invece un altro video, carino, ma con una contraddizione simile (tipo: "Se penso alla morte le cose non hanno più senso, ma se ci penso faccio più cose."): [Sapere di morire. La condizione umana | Just Mick](https://youtu.be/53QMOffTV5g)

### Imposizioni

Comunque ho l'impressione che questo tipo di argomenti siano tirati fuori in un contesto in cui la mente è inquinata da pensieri tossici sul "dover fare" cose che in realtà non si vogliono veramente fare. Imposizione, dovere, sacrificio. Quindi in definitiva da una mancanza di consapevolezza su ciò che si desidera veramente e su cosa veramente ha senso per noi. Per questo poi si parla del problema di alzarsi la mattina.

Parlando con psicologi si scopre che molte persone non hanno un contatto col piacere, e vivono una vita come se esistesse solo il dovere, sull'accontentare l'altro, gli altri o la società.

È chiaro che se la vita è impostata sul dovere, sulla costrizione, sull'imposizione, sul vivere una vita non propria, sulla sofferenza, diventa facile comprendere che uno voglia a stare a letto o voglia che la vita finisca. Sul libro "Lifespan" di Sinclair viene riportata la testimonianza di una donna contraria all'estensione della vita:

> "Non riesco a immaginare di dover vivere con mio marito ancora più a lungo di quanto non *debba* già fare", mi ha detto una volta un'illustre scienziata. ("I just can't imagine having to live with my husband for even longer than I already _have_ to")

Notare il riferimento al "dovere" ("I have to", e non "I want to"). Sembra che questa donna stia con quella persona per dovere, invece che per piacere. Il che non ha ovviamente senso, non si sposano persone per costrizione, per far loro favori. Chiaramente su questo aspetto si soffre ancora del retaggio dei tempi passati in cui vi erano matrimoni combinati, e l'etica era ancora meno presente.

Oltre a ciò non si capisce proprio perché se la sua vita fosse molto più lunga debba continuare ad essere sposata con il marito, se non lo desidera. Certe obiezioni sono davvero incomprensibili e insensate. Probabilmente alcune persone fanno proprio fatica a vedere dei cambiamenti, e hanno difficoltà a immaginare cose diverse.

## L'errore principale: il problema non è la soluzione

Non riesco bene a capire come un fisico non si renda conto di una palese contraddizione logica, ma è talmente ovvio l'errore che è persino difficile da spiegare.

_"Non hai paura di non esserci?"_

> Ho paura di vivere una vita in cui avrei potuto realizzare qualcosa e non l'ho fatto, ecco cosa temo. Non temo la morte.

Ehm...se ci sei ancora e sei integro, cosa te lo impedisce? Forse non è qualcosa che vuoi fare veramente? Caso più comune di quanto si pensi.

Cioè, sinceramente non è molto chiaro quale sia questa condizione temibile "di vivere una vita in cui avrei potuto realizzare qualcosa e non l'ho fatto", come obiezione a uno scenario ipotetico in cui non si muoia e si rimanga in salute.
I casi sono due:

1. È vivo ma non può più fare quello che vuole fare perché è troppo tardi o c'è un blocco irremovibile
2. È morto senza aver fatto qualcosa che voleva fare

Nel caso 1 siamo evidentemente in una condizione di disabilità nostra o altrui. Quindi vuol dire che si è danneggiati in modo non recuperabile (questo è il problema dei problemi, di cui l'invecchiamento è la causa principale). Be', notare che finché si rimane vivi si può sempre sperare che la scienza e la tecnologia risolvano la disabilità. Conclusione: di sicuro morire non aiuta a risolvere questo problema, anzi annulla ogni speranza, quindi la morte è parte o condizione di questo problema, non la soluzione.

Nel caso 2 siamo morti, ma da morti non si provano rimpianti. Per provare qualcosa si deve essere vivi. Ma poi sarebbe uno scenario in cui la morte c'è, quindi non dovrebbe nemmeno porlo come argomento contro quello in cui non c'è.

Temo che stia pensando al discorso dei rimpianti di questo tipo:

_Quando l'infermiera australiana di cure palliative Bronnie Ware ha intervistato decine di persone nelle ultime 12 settimane di vita, ha chiesto loro quali fossero i più grandi rimpianti. I più frequenti, pubblicati nel suo libro The Top Five Regrets of the Dying (2011), sono stati:_

* _Vorrei aver avuto il coraggio di vivere una vita fedele a me stesso, non quella che gli altri si aspettavano da me;_
* _Vorrei non aver lavorato così tanto;_
* _Vorrei aver avuto il coraggio di esprimere i miei sentimenti;_
* _Vorrei essere rimasta in contatto con i miei amici; e_
* _Vorrei essermi lasciata andare alla felicità._

Peccato che questo sia uno scenario in cui, per l'appunto, si muore. E la morte in questo caso è vicina.

Sembra quindi non rendersi conto che quella paura di non aver realizzato qualcosa dipende proprio dall'_esistenza_ della morte, e dal fatto che il tempo è limitato dalla morte che incombe.

Ma quindi la morte è la condizione alla base di quella paura, cioè del problema, non della sua soluzione. È proprio la mancanza di salute e vita a impedire di fare le cose, non il contrario. Se la morte non arrivasse mai e si fosse sempre in salute, non esisterebbe più il pericolo di non poter realizzare qualcosa, che è ciò che Neil deGrasse Tyson teme di più. Sta confondendo il problema con la soluzione.

Ricapitolando.

Scenario A, difeso da Neil deGrasse Tyson, in cui si muore (la condizione umana attuale):

1. Si muore dopo un tempo limitato (a causa dell'invecchiamento o di altre cause)
1. Senso di urgenza dato dalla consapevolezza di morire

Scenario B, ipotetico, in cui non si muore:

1. Non si muore, si può vivere quanto si desidera, quindi non c'è una data di scadenza e c'è sempre un domani
1. Non si ha il senso di urgenza di realizzarsi

Nello scenario B, è come se Tyson si concentrasse sul punto 2, ma si dimenticasse il punto 1. Dimenticandosi che la morte non arriva mai, non si rende conto che non può trovarsi nella condizione tanto temuta di non aver realizzato qualcosa. Cioè, al tempo `t` potrà non aver realizzato un certo numero di cose, ma ha ancora tempo per realizzarle, di esprimere amore nel presente. Sempre che l'amato non muoia, ma sarebbe ancora un problema collegato all'esistenza della morte ovviamente.

## Conclusione

Questo tipo di argomentazione che sostiene che la brevità della vita sia l'unico stimolo per agire e che morire non è un problema si basa su diversi errori fondamentali:

1. ridotta consapevolezza di cosa sia la motivazione, con una svalutazione delle emozioni, soprattutto positive, ma anche negative (entrambe possono motivare, sbloccare, e non richiedono la morte)
1. un'enorme svista (una sorta di glitch mentale) in cui si confonde il problema con la soluzione, dimenticandosi che è proprio la morte (o ciò che la causa) a creare lo scenario temuto in cui non si può più agire
1. elevare il rimpianto a unico problema, come se persone senza rimpianti ma con gravi malattie e senza prospettive di benessere e condannate a morte facciano salti di gioia, solo perché non hanno rimpianti (fallacia secondo cui l'evitamento del caso ritenuto peggiore equivalga ad una sufficiente felicità)
1. ignorare completamente le connessioni tra morte, salute e qualità di vita

Avere ancora tempo per realizzare e/o continuare a vivere i propri sogni è la cosa che più di tutte è in grado di togliere ansia, dare serenità, tranquillità, ottimismo, speranza. Invece, la condizione in cui è troppo tardi e non si può fare più niente per star bene (indipendentemente da ciò che è stato in passato), la condizione di sentirsi in trappola, è una delle più orribili cose che si possano provare (associata a disperazione e anche suicidio). Si può sentire in trappola anche chi non ha rimpianti.

Lascia sconcertati che alcuni non si rendano conto di questo enorme problema.

L'altra cosa incredibile è che venga ignorato completamente il fatto che, nel presente, ognuno voglia innanzitutto stare bene, essere in salute (ma evidentemente lui questa cosa la dà per scontata e non sa che l'invecchiamento, ciò che causa la brevità della vita, toglie salute e qualità di vita), e quindi dalla parte opposta della morte e di ciò che la causa (danno biologico, quindi sofferenza).

Ricordo bene una persona, di circa 60 anni, che disse che non aveva mai sentito parlare di ricerca sul ringiovanimento, e che questa speranza di futuro in buona salute giovanile gli aveva ridato la motivazione a prendersi cura di sé, in attesa di questi sviluppi per ritornare poi pienamente sé stesso.

In secondo luogo, nel presente e nel futuro, oltre alla buona salute, ognuno vuole fare ciò che lo fa stare bene e lo appassiona.
Non è questione di realizzare traguardi e mettere bandierine, ma si tratta del desiderio di vivere relazioni piacevoli, esperienze appaganti, divertenti, piacevoli, godersi la vita, conoscere persone, imparare cose nuove, scoprire il futuro. Non si tratta di una lista della spesa che si esaurisce, o fare il record di successi da esibire. Questa è una distorsione della società derivante da inconsapevolezza, giudizio, concetto di colpa e prestazionalismo. È anche normale che si parta dall'inconsapevolezza, perché comprendere molte cose in modo coerente richiede molto tempo.

Mettere più bandierine possibile non risolve, né rimanda il problema della perdita della giovinezza e dello stare bene nel presente, dal momento che le persone nel loro presente sono anziane, malate, in fin di vita e non possono avere qualità di vita e nemmeno prospettive di benessere (che invece potrebbero sempre avere se fossero biologicamente giovani). Semmai può dare l'illusione di non aver sprecato (notare il tempo coniugato al passato) la vita, nel senso di togliere i sensi di colpa legati al giudizio (quindi infondati). Ma questa è la retorica della massima importanza del punto di morte, come se tutta la vita fosse orientata al rimpianto o meno in punto di morte, che non dura nulla, è effimero e altamente insignificante.

Non conta se hai vissuto in passato, conta poter vivere la vita d'ora in avanti. La salute non è barattabile e il tempo di qualità serve sempre, nel presente e nel futuro, senza discriminazioni anagrafiche.

NB: Questo articolo si basa su un breve pezzo di intervista video e delle frasi riportate online.
È possibile che parlando più in dettaglio con Neil deGrasse Tyson si chiariscano alcuni punti e alcune cose siano da rivedere. Ma sicuramente molte persone si basano su questo tipo di argomentazioni, quindi l'articolo dovrebbe avere senso.

## Link esterni

* (YouTube) [Death, life, and meaning walk into a bar... | LifeXtenShow](https://youtu.be/IJHkCzMok1o) (La morte dà significato alla vita?)

## Bibliografia

* Liu, Bette, Sarah Floud, Kirstin Pirie, Jane Green, Richard Peto, and Valerie Beral. 2016. “Does Happiness Itself Directly Affect Mortality? The Prospective UK Million Women Study.” The Lancet 387 (10021): 874–81. https://doi.org/10.1016/s0140-6736(15)01087-9.
