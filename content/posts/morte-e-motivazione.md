---
title: "Morte e motivazione: confutazione radicale di alcune argomentazioni comuni"
date: 2022-06-29T21:57:15+02:00
draft: false
tags: ["logica", "retorica", "morte", "motivazione", "emozioni", "faq"]
categories: ["ai-assisted"]
---

Diverse persone, tra cui Neil deGrasse Tyson, ma non solo, sostengono delle argomentazioni particolari riguardo alla morte:

> Vivere per sempre? Certo, è un'idea allettante, ma per come la vedo io è la consapevolezza che morirò a creare l'attenzione che metto nell'essere vivo, l'urgenza di realizzarmi, il bisogno di esprimere amore ora, non più tardi. Se viviamo per sempre, perché mai alzarsi dal letto la mattina? Si ha sempre un domani.

"Non hai paura di non esserci?"

> Ho paura di vivere una vita in cui avrei potuto realizzare qualcosa e non l'ho fatto, ecco cosa temo. Non temo la morte.

[Qui un video con il pezzo di intervista](https://youtu.be/IJHkCzMok1o?t=577).

In sostanza Neil deGrasse Tyson sostiene che:

1. la motivazione ad agire richiede necessariamente la consapevolezza di avere una data di scadenza
2. la sua più grande paura non è la morte, ma è non aver realizzato qualcosa che avrebbe potuto realizzare

Proviamo a vedere bene quali problemi ci sono in queste affermazioni.

## TL;DR

1. La neurobiologia ci dice che la motivazione non è basata sulla consapevolezza della morte, ma sulla prospettiva di ricompensa (benessere, appagamento, piacere, miglioramento).
2. La morte non è l'unica "deadline" a determinare urgenza, ci possono essere altre scadenze non mortali (e comunque l'urgenza non è l'unico fattore della motivazione)
3. Il problema non è la soluzione: la morte è il _problema_ alla base della possibilità (e quindi della paura) di vivere una vita senza aver realizzato qualcosa
4. Lo scopo fondamentale non è realizzare qualcosa, ma innanzitutto stare bene (e la condanna a morte viola questo scopo fondamentale)

## La motivazione non richiede necessariamente la consapevolezza di avere una data di scadenza

La cosa buona è che l'espressione "per come la vedo io", usata da Neil deGrasse Tyson, pone la sua argomentazione in un piano di opinione personale, quindi non sembra volerla imporre come valida per chiunque. È perfettamente lecito esporre un proprio punto di vista. Ma ciò non vuol dire che non si possa analizzare la fondatezza logica e fenomenologica di quel punto di vista.

Innanzitutto osserviamo che non viene mostrata la necessità incontrovertibile che sia la mortalità a fornire la spinta a realizzarsi o il bisogno di esprimere amore. Viene presa per buona, data per scontata, ma non dimostrata (_Petitio principii_). Potrebbero essere altre le determinanti, e finché non vengono escluse, queste alternative rimangono possibili.

La biologia -- neurobiologia ed etologia in particolare -- è ben consapevole che la motivazione _non_ è basata sulla consapevolezza della morte, ma è invece basata sulla prospettiva di ricompensa (piacere, appagamento, benessere). Il cervello è un organo predittivo che cerca di massimizzare la ricompensa (non a caso si parla di reward learning) e minimizzare la sofferenza. Consiglio di leggere Antonio Damasio.

Infatti, la consapevolezza della morte può creare un senso di urgenza, ma _non_ è l'unico fattore che determina l'urgenza, tantomeno la motivazione in generale:
  1. qualcuno può essere spinto a raggiungere un obiettivo perché lo trova personalmente appagante, non perché teme la morte
  2. inoltre, la morte non è l'unica cosa che può creare un senso di urgenza: anche altri fattori, come una scadenza incombente non mortale, possono creare un senso di urgenza senza appunto scomodare la morte. Chiaramente non esiste solo la morte del corpo come "deadline". Altri fattori possono essere il senso di solitudine e la noia (ma in qualche modo sono inclusi implicitamente nel punnto 1)

Insomma, la consapevolezza della morte non è necessaria per la motivazione, dato che è sufficiente la prospettiva del piacere (cibo, compagnia, divertimento, amore, sesso, ecc.). In altre parole, siamo intrinsecamente motivati a fare ciò che ci piace e ci appassiona. Non a caso il gioco è uno strumento fondamentale di insegnamento e un bisogno psicologico quasi universale. Quando giochi a calcio o a tennis, ci giochi perché è divertente; vai in pizzeria con gli amici perché ti piace mangiare e parlare con loro, per conoscere nuove persone, ecc.; esci con una persona perché ne sei attratto e ti fa stare bene mentre stai con lei (non perché sai che è condannata!). Ci sono infiniti esempi.

Il valore delle cose non è dato dalla durata della vita, ma dalla qualità dell'esperienza (che alla fine dipende dalla capacità di provare emozioni e sentimenti).

Ci sono anche un paio di esempi concreti lampanti, sufficienti a confutare radicalmente la tesi che la consapevolezza della morte sarebbe necessaria per la motivazione: i bambini piccoli e gli animali non sono consapevoli della morte, eppure trovano la motivazione per alzarsi e per agire. I bambini giocano, imparano, mangiano perché provano queste attività piacevoli (ricompensa), e la stessa cosa vale per gli animali non umani.
Spesso si dice infatti che i bambini sono coloro che vivono meglio il presente, quindi non serve affatto la consapevolezza della morte per godersi la vita....anzi. Quando poi arriva la consapevolezza della morte, molti hanno dei traumi e possono sviluppare anche dei disturbi (tipo ansia generalizzata, depressione derealizzazione, ecc.). Inoltre si sa chiaramente che molte forme di depressione e ansia sono associate a malattie, lutti, esperienze traumatiche.

### La consapevolezza della morte tende a inibire la motivazione

La consapevolezza della morte può creare (e in alcune persone lo fa) un senso di futilità e apatia generale, poiché la nostra motivazione ultima a stare bene è annullata dalla consapevolezza che qualsiasi azione che intraprenderemo non sarà efficace per portarci alla fine a stare bene (scopo ultimo della motivazione), dato che al contrario, siamo obbligati a morire. Chi è consapevole dell'invecchiamento biologico sa anche che la morte avviene per perdita progressiva di salute e benessere. Quindi è come essere sottoposti a una sorta di tortura progressiva impossibile da risolvere, il che naturalmente non aiuta la motivazione (e nemmeno la serenità).
La motivazione è massima quando si sa che il nostro agire ha speranze di successo e il premio è adeguato. Se mi devo sforzare per ottenere briciole o sofferenza, la motivazione si abbassa, e il cervello infatti in questi casi tende a bloccare l'azione, anche sollevando sintomi che possono ricadere in diagnosi di depressione. L'analisi sistemica non viene ancora fatta, credendo che uno debba essere motivato a prescindere, in qualsiasi condizione.

### La consapevolezza dell'esserci anche domani può supportare la motivazione

Musica consigliata per questo contenuto:

{{< youtube Z2iuv5bhpJ4 >}}

Un altra obiezione che si potrebbe fare (al fatto che la brevità della vita spinge ad agire e realizzarsi) è la seguente.

Molte persone non agiscono perché temono di compromettere la propria integrità, sia dal punto di vista economico che sociale o fisico. Per esempio, qualcuno potrebbe voler chiedere a un partner romantico di uscire con lui, ma potrebbe non farlo perché teme di essere respinto. Oppure, qualcuno potrebbe voler cambiare lavoro, ma non farlo per paura dell'instabilità economica. In entrambi i casi, l'individuo non agisce non certo perché c'è sempre un domani, ma perché teme potenziali conseguenze negative come se fossero definitive.

Come si fa a capire che il blocco non dipende dal fatto che si ha sempre tempo? Dal fatto che alcune persone utilizzano la strategia di pensare (o suggerire alla persona bloccata) che ci saranno altre opportunità anche in caso di errore, rifiuto, imbarazzo, fine di una relazione, deterioramento del lavoro, ecc. Frasi come "non devi sposarti lì", "il mare è pieno di pesci", "la vita continua", "hai tutta la vita davanti", "non muore nessuno" vengono usate per incoraggiare qualcuno ad agire nonostante le sue paure, facendo leva sul fatto che ci sarà comunque un dopo. Non col fatto che non ci sarà.

Notare che la frase "hai tutta la vita davanti" è usatissima in caso di persona disperata o estremamente affranta, se è giovane. Ma comunque in caso di forte sofferenza si tende sempre a consolare facendo leva sul fatto che col tempo le cose miglioreranno. Cioè su una prospettiva luminosa, non di morte.

Insomma, un forte blocco è dato dalla ridotta consapevolezza che c'è sempre un dopo, un'altra possibilità di rimediare, dal non vedere un'azione come recuperabile, dal non concepire la vita anche come un allenamento in cui si può sperimentare, fallire, migliorare. La consapevolezza che ci sarà sempre un'altra occasione per star bene o migliorarsi può motivare ad agire, senza essere sopraffatti dall'ansia di non avere abbastanza tempo e di non poter recuperare.

### Altre fallacie

Altre osservazioni interessanti suggerite dal sistema GPT-3 di OpenAI (tra cui quella fondamentale della piacevolezza):

* Appello alla paura: l'autore cerca di spaventare il lettore per convincerlo ad accettare il suo punto di vista dicendo che se vivremo per sempre, non realizzeremo mai nulla.
* Pendenza scivolosa: l'autore suggerisce che se vivremo per sempre, non ci alzeremo mai dal letto al mattino, uno scenario estremo e improbabile.
* Falsa causa: l'autore suggerisce che è la consapevolezza della nostra mortalità a creare un senso di urgenza e di concentrazione nella vita. Tuttavia, ci sono molti altri fattori che possono creare un senso di urgenza e concentrazione.
* [...] In secondo luogo, l'attenzione che diamo all'essere vivi non deve necessariamente basarsi sulla consapevolezza della nostra mortalità. Potremmo tranquillamente concentrarci sul godere del nostro tempo di vita e **vivere il momento senza preoccuparci del futuro**.
* In terzo luogo, **anche l'idea che dobbiamo realizzare qualcosa per dare un senso alla nostra vita è sbagliata. Possiamo trovare un significato nella nostra vita attraverso le relazioni, le esperienze e semplicemente godendoci il momento.**

Un video divulgativo ben fatto sul tema "La morte dà significato alla vita?" in cui è riportata anche l'intervista con Neil deGrasse Tyson: [Death, life, and meaning walk into a bar... | LifeXtenShow](https://youtu.be/IJHkCzMok1o?t=577)

Qui invece un altro video, carino, ma con una contraddizione simile (tipo: "Se penso alla morte le cose non hanno più senso, ma se ci penso faccio più cose."): [Sapere di morire. La condizione umana | Just Mick](https://youtu.be/53QMOffTV5g)

## L'errore principale: il problema non è la soluzione

Faccio un po' fatica a capire come un fisico non si renda conto di una palese contraddizione logica, ma è talmente ovvio l'errore che è persino difficile da spiegare.

_"Non hai paura di non esserci?"_

> Ho paura di vivere una vita in cui avrei potuto realizzare qualcosa e non l'ho fatto, ecco cosa temo. Non temo la morte.

Ehm...se ci sei ancora e sei integro, cosa te lo impedisce?

Cioè, sinceramente non è molto chiaro quale sia questa condizione temibile "di vivere una vita in cui avrei potuto realizzare qualcosa e non l'ho fatto", soprattutto in uno scenario in cui non si muoia. È una condizione un po' contraddittoria perché sta parlando al passato, quindi non sta definendo una condizione presente, effettiva, in cui non vorrebbe ritrovarsi.

I casi reali sono due:
1. È vivo ma non può più fare quello che vuole fare
2. È morto senza aver fatto qualcosa che voleva fare

Nel caso 1 siamo evidentemente in una condizione di disabilità nostra o altrui. Be', notare che finché si rimane vivi si può sempre sperare che la scienza e la tecnologia risolvano la disabilità. Conclusione: di sicuro morire non aiuta a risolvere questo problema, anzi annulla ogni speranza, quindi la morte è parte di questo problema, non la soluzione.

Caso 2: questo è interessante. Se è così, sembra quindi non comprendere che quella paura di non aver realizzato qualcosa dipende proprio dall'_esistenza_ della morte, dal fatto che il tempo è limitato dalla morte che incombe.

Ma quindi la morte è la condizione alla base di quella paura, cioè del problema, non della sua soluzione (fare cose di fretta prima che arrivi). È proprio la mancanza di salute e vita a impedire di fare le cose, non il contrario. Se la morte non arrivasse mai e si fosse sempre in salute, non esisterebbe più il pericolo di non poter realizzare qualcosa, che è ciò che Neil deGrasse Tyson teme di più. Sta confondendo il problema con la soluzione.

Ricapitolando.

Scenario A, difeso da Neil deGrasse Tyson, in cui si muore (la condizione umana attuale):
1. Si muore dopo un tempo limitato (a causa dell'invecchiamento o di altre cause)
1. Senso di urgenza dato dalla consapevolezza di morire

Scenario B, ipotetico, in cui non si muore:
1. Non si muore, si può vivere quanto si desidera, quindi non c'è una data di scadenza e c'è sempre un domani
1. Non si ha il senso di urgenza di realizzarsi

Nello scenario B, è come se Tyson si concentrasse sul punto 2, ma si dimenticasse il punto 1. Dimenticandosi che la morte non arriva mai, non si rende conto che non può trovarsi nella condizione tanto temuta di non aver realizzato qualcosa. Cioè, al tempo `t` potrà non aver realizzato un certo numero di cose, ma ha ancora tempo per realizzarle, di esprimere amore nel presente. Sempre che l'amato non muoia, ma sarebbe ancora un problema collegato all'esistenza della morte ovviamente.

## Conclusione

Questo tipo di argomentazione che sostiene che la brevità della vita sia l'unico stimolo per agire si basa su (almeno) due errori fondamentali:
1. ridotta consapevolezza di cosa sia la motivazione, con una svalutazione delle emozioni, soprattutto positive, ma anche negative (entrambe possono motivare, sbloccare, e non richiedono la morte)
1. un'enorme svista (una sorta di glitch mentale) in cui si confonde il problema con la soluzione

Avere ancora tempo per realizzare e vivere i propri sogni è la cosa che più di tutte è in grado di togliere ansia, dare serenità, tranquillità, ottimismo, speranza. Invece, la condizione in cui è troppo tardi e non si può fare più niente, la condizione di sentirsi in trappola è una delle più orribili cose che si possano provare (associata a disperazione e anche suicidio).

Lascia sconcertati che alcuni non si rendano conto di questo enorme problema.

L'altra cosa incredibile è che venga ignorato completamente il fatto che, nel presente, ognuno voglia innanzitutto stare bene, essere in salute (ma evidentemente lui questa cosa la dà per scontata e non sa che l'invecchiamento, ciò che causa la brevità della vita, toglie salute e qualità di vita), e quindi dalla parte opposta della morte.

Ricordo bene una persona di circa 60 anni che disse che non aveva mai sentito parlare di ricerca sul ringiovanimento e che questa speranza di futuro in buona salute giovanile gli aveva ridato la motivazione per prendersi cura di sé, in attesa di questi sviluppi.

In secondo luogo, nel presente e nel futuro, ognuno vuole fare ciò che lo fa stare bene e lo appassiona.
Non è questione di realizzare traguardi e mettere bandierine, ma si tratta del desiderio di vivere relazioni piacevoli, esperienze appaganti, divertenti, piacevoli, godersi la vita, conoscere persone, imparare cose nuove, scoprire il futuro. Non è una lista della spesa che si esaurisce, o fare il record di successi da esibire. Il tempo di qualità serve sempre, nel presente e nel futuro.

NB: Questo articolo si basa su un breve pezzo di intervista video e delle frasi riportate online.
È possibile che parlando più in dettaglio con Neil deGrasse Tyson si chiariscano alcuni punti e alcune cose siano da rivedere. Ma sicuramente molte persone si basano su questo tipo di argomentazioni, quindi l'articolo dovrebbe avere senso.

## Link esterni

* (YouTube) [Death, life, and meaning walk into a bar... | LifeXtenShow](https://youtu.be/IJHkCzMok1o) (La morte dà significato alla vita?)

## Bibliografia

* Liu, Bette, Sarah Floud, Kirstin Pirie, Jane Green, Richard Peto, and Valerie Beral. 2016. “Does Happiness Itself Directly Affect Mortality? The Prospective UK Million Women Study.” The Lancet 387 (10021): 874–81. https://doi.org/10.1016/s0140-6736(15)01087-9.
