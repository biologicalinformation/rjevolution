---
title: "Non Siamo Nati per Morire"
date: 2022-07-03T21:37:48+02:00
draft: true
---

*"Siamo nati per morire"*?

E che è il perversion award? Altra frase fatta spacciata per verità assoluta, ma in realtà è biologicamente falsa.

Infatti sottintende un fine (uno scopo?) immutabile che si replica all'infinito, il che non è affatto un'evidenza, anzi.

Chi/cosa e come avrebbe deciso questa cosa? Scommetto che qui si inizia a balbettare, o a ripetere frasi fatte del tipo "è nell'ordine naturale delle cose", la frase più vaga di sempre e pure contraddittoria, anche perché potrei dire che è nell'ordine naturale delle cose che le cose cambino.

Al limite sarebbe più corretto (ma non del tutto) dire che siamo nati per _evolvere_, non certo per fare copie sempre uguali con stesse caratteristiche e stesso fine.

L'evoluzione (che è un fenomeno emergente da leggi fisiche) non ha piani, non è finalistica, ma improvvisa, quindi è completamente sbagliato dire che siamo fatti *per* morire.

Just Mick cita _Il gene egoista_ di Richard Dawkins dicendo che siamo involucri fatti *per* propagare i geni, come se ci fosse questo compito preimpostato immutabilmente fin dall'inizio.

In realtà, se si legge attentamente _Il gene egoista_ (consigliatissimo), proprio all'inizio c'è scritto qual è il vero principio alla base dell'evoluzione.
E non è la copia dei geni, ma è **il principio di conservazione di ciò che è stabile**. Tra l'altro ritengo sia il punto più illuminante di tutto il libro.

Il copiare geni è un modo per fare copie di backup, quindi è un modo per aumentare la stabilità. Ma di cosa?

Il principio di conservazione di ciò che è stabile non parla di particolari livelli di organizzazione biologica, quindi non parla né di geni, né di individui, né di specie.
Un sistema che diventasse sufficientemente intelligente (l'intelligenza può prevenire e riparare i danni e quindi essere un modo per aumentare la stabilità) potrebbe rimanere indefinitamente stabile, o comunque molto più stabile di prima.

Il fatto che siamo diversi da tutti gli altri esseri viventi, per quanto riguarda la consapevolezza della morte dovrebbe già far sospettare qualcosa. Come mai si è evouto per la prima volta qualcosa di apparentemente "sfavorevole"? Sfavorevole perché causa sofferenza, ma la sofferenza è stata ingegnerizzata in precedenza per essere associata alla prevenzione dei problemi.

L'evoluzione ha portato il nostro cervello a essere sempre più riflessivo predittivo, e questo implica capire meglio la situazione in cui siamo.

Poiché da sempre la morte è la paura più grande, l'affacciarsi della prospettiva di morte quasi inevitabilmente si associa a paura ed ansia.

Combinando insieme le due cose, si spiegano tante cose a livello di psicologia clinica. Anche se purtroppo queste riflessioni non vengono fatte quasi mai da chi si occupa di psicologia o psichiatria, e si tende a medicalizzare la percezione del *problema*, invece che intervenire sul problema reale -- ciò che causa il danno -- per arrivare a stare veramente meglio. Concetto espresso anche nel film _Don't Look Up_.

Dato che l'evoluzione non è un ciclo sempre uguale, ma anzi è esattamente l'opposto, potrebbero emergere sistemi stabili che sfruttano l'intelligenza e la tecnologia, non sappiamo cosa ci aspetta in futuro. La certezza della morte potrebbe diventare un lontano ricordo.

(video) [Sapere di morire. La condizione umana](https://www.youtube.com/watch?v=53QMOffTV5g)
