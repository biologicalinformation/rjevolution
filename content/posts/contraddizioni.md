---
title: "Contraddizioni"
date: 2022-07-05T11:25:13+02:00
draft: true
tags: ["logica", "etica"]
---

## È preziosissimo, quindi bisogna perderlo! Anche no

> Un'altra...ahem...sciocchezza é quella che vuole le cose della vita abbiano un valore proprio perché prima o poi le perdiamo. A me sembra un ragionare alla rovescia puro e semplice: semmai é proprio perché hanno valore che bisognerebbe cercare di non perderle, come nel caso, più di ogni altro, della giovinezza.

Infatti non è la durata che determina il valore, ma la *qualità*. Se una cosa fa stare bene ha valore, se fa stare male no.

Immaginate un oggetto che non dura molto e che ha l'unica proprietà di far venire la nausea o il cancro. È prezioso? È buono? No. Non è che dato che una cosa è rara e dura poco allora automaticamente diventa una cosa preziosa, utile, o importante.
Se fa male è una cosa senza senso.

La giovinezza non è bella perché dura poco, ma è bella perché è associata a ottima salute, possibilità di vivere esperienze piene, avere tutta la vita davanti, poter cambiare strada, presenza dei tuoi cari in vita.

Ovviamente si può avere cattiva salute anche in giovinezza: la giovinezza è condizione necessaria per la piena salute e qualità di vita, ma non sufficiente. Cioè, se sei biologicamente giovane puoi essere in perfetta salute, ma se sei vecchio non puoi in nessun caso, perché l'essere vecchi implica già avere una struttura non pienamente funzionale e con resilienza ridotta, quindi più soggetta a malattie e danni.

TODO: prossimamente farò un articolo approfondito dedicato a questo argomento della preziosità, spesso tirato in ballo.

## Chi non vuole eliminare l'invecchiamento biologico non si sa accontentare e non rispetta l'altro

Molto spesso i disinformati ritengono che la ricerca su estensione della vita e ringiovanimento sia correlata al non sapersi accontentare e all'egoismo. Qui mostriamo come con la logica sia facile rovesciare completamente queste accuse.

Osservazione: alcune persone sostengono che la brevità della vita massimizzerebbe il valore della vita stessa e che permetterebbe il massimo godimento e significato, il quale in caso di vita lunghissima si perderebbe.

Rilevamento del sottinteso: quindi lo scopo (come sempre) è il godere massimamente, e il mezzo sarebbe la breve durata di vita. Cioè il punto è che la vita lunga o infinita non farebbe godere abbastanza, per questo viene vista male in questo tipo di argomentazione.

Implicazione: Si sta imponendo, a tutti, un unico modello di vita caratterizzato da un godimento massimo ed effimero, in cui bisogna fare cose memorabili in breve tempo. Magari _cose_ immortali. Non mi pare sia un esempio di sapersi accontentare.

Altra osservazione generale: l'immortalità non è vista come un male in sé, ma la si accetta solo per alcune "cose" (le cose prodotte, certe opere, a volte alcune persone considerate particolarmente virtuose).

Riflessione: supponendo per un momento che questa visione abbia un minimo di fondamento, cosa ne sarebbe del rispetto della diversità umana? Se qualcuno invce preferisse una vita molto più lunga in cui puoi fare piccole cose con calma e mantendendo la salute? Serate in pizzeria, relazioni umane, viaggi, studio, conoscere il mondo. Senza fretta e senza condanne a perdita di salute e morte, senza cose sfrenate ed effimere insomma. Si sente parlare di dare valore alle "piccole cose", ma poi invece si pretendono grandi cose in fretta, un certo presunto massimale effimero, come se le piccole cose godute con calma non contassero niente.

Conclusione: chi predica un solo modello di quel tipo:

* non si accontenta, ma vuole per forza godere al massimo
* non rispetta la diversità umana volendo imporre quel modello a tutti
* non rispetta fisicamente la vita delle persone (dato che vuole che tutte muoiano dopo poco)

Magari sono gli stessi che vogliono uccidere il ragazzino che vuole salvare i nonni con la medicina rigenerativa o che vedono il male in Jeff Bezos perché credono che il suo progetto di ricerca contro l'invecchiamento biologico sia per fare i soldi. Bezos, l'uomo più ricco del mondo, avrebbe il problema dei soldi. Sicuramente.... E tra tutti i modi che ci sono per aumentare questa ricchezza, va a scegliere un progetto di lungo termine che richiede decenni o più. Geniale!

Oppure è la solita retorica dei ricchi che vogliono diventare immortali?
Peccato che se i progetti come quelli di Jeff Bezos (che non è certo l'unico ad avere un progetto simile, considerando che esiste [InSilico Medicine](https://www.nature.com/articles/s43587-020-00020-4), [Calico](https://calicolabs.com/research-technology), e la [geroscienza](/rjevolution/tags/geroscienza)) non vanno in porto, si stanno condannando tutti gli innocenti a perdita di salute, sofferenza e morte.

## Perdita di umanità?

Spesso si sente dire che il ringiovanimento e l'estensione indefinita della vita sarebbero cose innaturali, transumane o disumane, e si perderebbe la "vera umanità".

Come mai non si sente quasi mai, invece, una riflessione sul fatto che l'invecchiamento è intrinsecamente disumanizzante per la persona? Come al solito, non si analizza mai adeguatamente la situazione attuale. Proviamo a farlo.

L'uomo è tale perché ha una certa struttura biologica che gli permette di fare e provare certe cose, ma invecchiando perde piano piano tutte le funzioni mentali e fisiche, e può fare sempre meno ciò che lo caratterizza, fino a che non può più fare nulla. Infatti moltissimi anziani sono quasi ridotti a dei "vegetali" (notare la differenza, addirittura un regno vivente diverso), e poi tutti sono ridotti a dei cadaveri.

Lo stadio ultimo dell'invecchiamento è il diventare dei cadaveri, che poi si decompongono ulteriormente, perdendo ancora di più la struttura originaria. Qualcono ha il coraggio di sostenere che ridurre una persona felice e piena di vita a un mucchio di ossa _non_ sia un processo disumanizzante?

In biologia la struttura determina identità e funzione. Questo implica incontrovertibilmente che se sei un mucchio di ossa non sei un essere umano. Sì, saranno ossa di umano e non di altro animale, ma assolutamente non un essere umano nella sua integrità fisica e psichica. Un essere umano ha un cuore che batte, un cervello che funziona, emozioni e sentimenti, e può agire da uomo. Uno scheletro non può fare nulla, se non essere indifferete, in balia degli eventi.

Ecco il processo disumanizzante, in ordine cronologico:

1. Giovinezza e piena vitalità fisica e mentale;
2. cuore che batte male, cervello che funziona in parte, sensazioni, emozioni e sentimenti ridotti (tutto in peggioramento);
3. morte (perdita definitiva e irrecuperabile di umanità e di sé).

Quindi l'invecchiamento è perdita progressiva di umanità e di sé.

Pertanto la ricerca contro l'invecchiamento e per l'eterna giovinezza serve per mantenere l'umanità nelle persone, per mantenere un qualcosa di bello e salutare che al momento non riesce ad essere mantenuto, per diventare e rimanere pienamente stessi. Se sei disintegrato non puoi essere te stesso.

## Tutti i problemi derivano dai confronti con gli altri

Classico argomento retorico per cui i problemi deriverebbero dal confronto con gli altri, altrimenti andrebbe tutto bene.

Quando però faccio notare che a me fa stare male invecchiare e morire (e tra l'altro ciò è oggettivo, perché invecchiare e morire non fa stare bene), allora già questo contraddice la tesi secondo cui tutti i problemi derivino dal confronto con gli altri, dato che anche gli altri subiscono la stessa sorte.
Anzi in quel caso si fa appello al fatto che dovrebbe consolare il fatto che capita anche a tutti gli altri, quindi si vorrebbe usare il confronto con gli altri per fare stare meglio.

Ricade un po' nella miope e ridicola credenza di alcuni secondo cui tutti i problemi deriverebbero da cattivi pensieri. Guerra, violenza, malattie, completamente ignorati.

## Contraddizioni nella stessa frase

Mi ha colpito molto questo commento su quora, a proposito della prospettiva di vita eterna:

> Solo se tutte le persone che ami possono vivere anche loro in eterno. E solo si puó farlo senza invecchiare, ma è anche vero che, se sai di vivere in eterno, non fai nulla per goderti l'unica, effimera vita che hai.

Nel momento stesso in cui si parla esplicitamente di vita eterna, la si continua a concepire come _effimera_. Ma se è eterna non è effimera, evidentemente.

Questo tipo di errore forse è abbastanza comune, nel senso che la percezione dello status quo tende a prevalere sull'ipotesi che si sta analizzando. Non si riescono a tenere fermi dei concetti e applicarli in modo coerente. Probabilmente è un fenomeno cognitivo.

Come quando si parla di combattere l'invecchiamento e molti protestano perché dicono che a lungo andare si diventa stanchi e decrepiti. Eh, ma questo accade se c'è l'invecchiamento, non se non c'è.

Oppure quando si parla di eterna giovinezza e sistematicamente ti rispondono: "Sarebbe orribile, vedrei morire tutti altri!". Non mi capacito di come si possa pensare di applicare la cosa solo a una persona. Perchè!?!? Evidentemente molti continuano in qualche modo a riproporre per abitudine la solita situazione di invecchiamento e morte, come se non riuscissero a vedere lo scenario in modo completo.

Altro esempio: Neil deGrass Tyson che dice che non vorrebbe vivere per sempre perché la consapevolezza che morirà lo spinge a fare cose per tempo prima essere morto. Peccato che se si vivesse per sempre non servirebbe essere consapevoli di qualcosa che non arriva e soprattutto non ci sarebbe il problema di dover fare cose di fretta prima che sia troppo tardi (e non ci sarebbe il senso generale di futilità).
